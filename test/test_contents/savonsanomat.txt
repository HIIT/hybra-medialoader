Ammattikorkeakoulujen rehtorineuvosto Arenen työryhmä esittää, että ylemmän ammattikorkeakoulututkinnon suorittaneiden tutkintonimike muutettaisiin muotoon maisteri (AMK). Nykyisin nimikkeet ovat ammatista riippuen esimerkiksi muotoa "sairaanhoitaja (ylempi AMK)". Ehdotus perustuu Arenen asettaman Ylemmän ammattikorkeakoulututkinnon rakenteellisen kehittämisen työryhmän raporttiin. Työryhmän puheenjohtajana toiminut Savonia-ammattikorkeakoulun rehtori Mervi Vidgren kertoo, että nimikkeen muuttamiselle on useampi peruste. Ensimmäinen on se, että tutkinto antaa saman kelpoisuuden kuin yliopistojen maisterin tutkinto. Toisekseen nykyiset ylemmän ammattikorkeakoulututkinnon tutkintonimikkeet ovat Vidgrenin mukaan kankeita ja huonosti tunnettuja etenkin monialaisten tutkintojen kohdalla. – Maisteri-nimike kertoo suoraan, minkä tasoinen tutkinto on. Englanniksi ylempi AMK-tutkinto on jo nyt master´s degree, Vidgren huomauttaa. Vidgren painottaa, että ammattikorkeakouluille on tärkeää, että tutkintonimikkeessä on mukana sana AMK. – Haluamme edelleen erottua yliopistoista. Raportti on jo luovutettu opetus- ja kulttuuriministeri Sanni Grahn-Laasoselle (kok.). Ministeriä ei toistaiseksi ole tavoitettu kommentoimaan esitystä. Itä-Suomen yliopiston rehtori Jukka Mönkkönen sanoo, että yliopistolla ei ole asiaan virallista kantaa, mutta hän itse ei kannata nimikkeiden muuttamista. – Minusta olisi selkeämpää pitää nimikkeet erillään. Muuten voisi olla vaikeampaa erottaa sitä, mikä on yliopistossa ja mikä taas AMK:ssa suoritettu tutkinto. Lisäksi Arenen asettama työryhmä esittää muun muassa, että ylempien ammattikorkeakoulututkintojen tutkintomääriä kasvatettaisiin puolella nykyisestä vuoteen 2020 mennessä. Tällä hetkellä ylemmän ammattikorkeakoulututkinnon suorittaneita valmistuu vuodessa noin 2 000. – Esimerkiksi sote-rakenneuudistus johtaa siihen, että tällaiselle osaamiselle on tarvetta. Tarve lisätä tutkintomääriä on todettu myös Koulutustarvetutkimus 2020:ssa, sanoo Vidgren. Työryhmän raportti julkaistiin keskiviikkona Helsingissä järjestetyssä seminaarissa, jonne oli kutsuttu muun muassa ministeriön, ammattikorkeakoulujen, opiskelijajärjestöjen ja yrittäjäjärjestöjen edustajia.