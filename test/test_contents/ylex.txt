http://yle.fi/ylex/uutiset/kaveri_hei_ala_poraa_iphone_7_-puhelimeen_omaa_kuulokereikaa__tama_nettiohje_on_trolli/3-9195748
200
Tekniikka
2016-09-27 19:48:34
2016-09-27 19:42:41
Samppa Rautio
Kaveri hei, älä poraa iPhone 7 -puhelimeen omaa kuulokereikää – tämä nettiohje on trolli
Okei, ei kai kukaan nyt oikeasti ole porannut uuteen iPhoneensa kuulokereikää? EIHÄN?
Kauan odotettu iPhone 7 tuli myyntiin 16. syyskuuta. Kuten jo viime talvena velloneet huhut kertoivat, puhelimessa ei ole kuulokeliitäntää. Puhelinta voi kuitenkin käyttää vanhoilla kuulokkeilla latausporttiin laitettavan adapterin kautta. Mikäli malttaa odottaa lokakuuhun, niin voi hankkia puhelimen kanssa yhteensopivat – joskin hieman erikoisen näköiset – langattomat kuulokkeet. Jos koet kuulokereiättömyyden ylivoimaisen haastavaksi, niin älä nyt siltikään poraa puhelimeen tein ite ja säästin -kuulokereikää! Miksi tällaisesta asiasta pitää huomauttaa? No, koska ukrainalainen tubettaja Taras Maximus eli TechRax julkaisi syyskuun 17. päivänä YouTubessa opetusvideon, jossa hän poraa iPhone 7 -puhelimeen juuri oikean kokoisen eli 3,5 millimetrin kuulokeliitännän. Video meni viraaliksi, ja 27. syyskuuta mennessä sitä on katsottu yli 11 miljoonaa kertaa. Eikä ihme, onhan video hauska. Mutta tokihan me tiedämme, että kyseessä on vitsi, pelkkä trolli. Mutta jos Maximuksen twiitteihin on uskominen, ihmiset ovat oikeasti poranneet puhelimiaan. Maximus on twiitannut myös yhden yksityisviestin, jonka hän on saanut. Myös videon kommenteissa on mainintoja siitä, että jotkut olisivat ottaneet poran kouraan ja Maximuksen vinkin testiin. Toivottasti nämä ihmiset vain heittävät läppää. Kommenteissa on myös yllyttäjiä, niitä, joiden mukaan temppu oikeasti toimisi. Huoh. Kyseessä ei ole ensimmäinen kerta, kun iPhone-huijauksesta tulee viraali-ilmiö. Vuonna 2014, netissä levisi mainos, jonka mukaan juuri tulleen Applen iOS 8 -käyttöjärjestelmän avulla iPhonea voi ladata langattomasti mikroaaltojen avulla. "Ohjeiden" mukaan puhelin latautuisi lämmittämällä sitä mikroaaltouunissa puolentoista minuutin ajan. Ja näinhän siinä sitten kävi. Hyvät iPhonen omistajat; älkää poratko puhelimeen reikää, älkääkä ladatko sitä mikroaaltouunissa. Kiitos! Lue myös: Uusi iPhone tulee myyntiin perjantaina – osa on jonottanut kaupan edessä jo päiviä Ei kai tässä näin pitänyt käydä – iPhone 7 julkaistiin, mutta Twitterissä keskitytään irvailemaan kummallisille kuulokkeille Mitä jos sormi korvaisi puhelimen? Uudella tekniikalla puhelun ääni siirtyy korvaan sormenpään kautta Nämä ovat kaikkien aikojen vaikutusvaltaisimmat laitteet – listalla legendaarinen Nokian 3210
http://img.yle.fi/ylex/kuva-arkisto/article9195735.ece/ALTERNATES/w480h270/reik%C3%A4%20iphone.jpg
Näin kuulokereikä tehdään opetusvideon mukaan.