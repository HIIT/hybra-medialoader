Musiikkiyhtiöt saavat tarkkaa tietoa ihmisten musiikinkuuntelutottumuksista Spotifyn, deezerin ja Apple Musicin kaltaisten suoratoistopalveluiden kautta. Ihmisten musiikkitottumusten tilastointi on levy-yhtiöille rahanarvoista tietoa. Sen avulla voidaan arvioida, millaiset biisit miellyttävät mahdollisimman monia kuulijoita, eli menevät parhaiten kaupaksi. Musiikkiyhtiöitä kiinnostaa esimerkiksi skip rate, eli kuinka nopeasti ja missä kohtaa kappaletta kuuntelija vaihtaa biisin seuraavaan, Universal Finlandin toimitusjohtaja Kimmo Valtanen kertoo Kauppalehdelle. Ei nimittäin kannata julkaista sellaista biisiä, jota suurin osa kuuntelijoista ei jaksa kuunnella loppuun asti. Sitten kun vielä analysoidaan, missä kohtaa ja miksi biisiä vaihdetaan, levy-yhtiöillä alkaa olla käsissään hyvän biisin kaava, joka perustuu koviin faktoihin. Sitä hyödyntävät artistit voisivat keskittyä tekemään vain sellaista musiikkia, joka on tutkitusti kuuntelijoiden mieleen. Toisaalta seurauksena saattaa olla se, että hittibiisit alkavat muistuttaa entistä enemmän toisiaan. Olemmeko vihdoin saavuttamassa musiikkiutopian, jossa tehdään vain hyviä biisejä? Vai onko hittimusa jo nyt yhtä ja samaa biittipuuroa? Tappavatko tilastot luovuuden?