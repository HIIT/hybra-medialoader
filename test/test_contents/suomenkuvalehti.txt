Timo Soinin mukaan hän aikoo jatkaa perussuomalaisten puheenjohtajana todennäköisesti vielä pitempään kuin yhden vaalikauden. Soinin aikomukset paljastuivat, kun Suomen Kuvalehti kysyi, ovatko huhtikuun eduskuntavaalit hänen viimeisensä puheenjohtajana. ”En usko, että ovat”, kuului vastaus. Vajaa vuosi sitten toukokuussa Soini kertoi lähtevänsä siitä, että hän johtaa puoluetta vielä ainakin yhden vaalikauden. Tuolloin hän ei kuitenkaan ottanut vielä kantaa vuoden 2019 jälkeiseen aikaan. Soinin mukaan ratkaisevaa oli, että hän päätti olla pyrkimättä toista kertaa EU-parlamenttiin. ”En tehnyt sitä ratkaisua kahden vuoden sihdillä. Kyllä se oli vähän pitempi sitoutuminen. Jos vaikka vaalit menisivät pikkuisen alakanttiinkin, niin en minä vielä poistu laudalta.” Jatkoaikeet eivät johdu siitä, etteikö perussuomalaisissa olisi vielä mitat täyttäviä seuraajia, Soini vakuuttaa. ”Koen vielä mielenkiintoa tähän työhön. Vaikka minulla on paljon vuosia takana, suurimman osan ajasta perussuomalaisilla on ollut yksi, kolme tai viisi kansanedustajaa. Vasta nyt oikeastaan yhden kauden olen saanut nauttia puolueesta, joka on iso. Haluaisin nähdä, mitä se pystyy todella tekemään Suomelle, kun se on vallassa.” Soini arvelee, että puolueella on nyt hyvät mahdollisuudet päästä hallitukseen, sillä keskustan, Sdp:n ja kokoomuksen hallitus ei ole kovin todennäköinen eikä pienten puolueiden varaan mielellään lasketa. ”Tässä on aika hyvä taktinen asetelma, mutta pitää saada kelvollinen vaalitulos.” Timo Soinin laajempi haastattelu julkaistaan perjantaina Suomen Kuvalehdessä.