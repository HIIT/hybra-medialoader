http://www.kaleva.fi/uutiset/kotimaa/poliisi-raahen-rivitalopalo-sai-alkunsa-todennakoisesti-keittiosta/738244/
200
Kotimaa
2016-09-14 15:17:00
2016-09-14 15:13:00
Kaleva
Poliisi: Raahen rivitalopalo sai alkunsa to­den­nä­köi­ses­ti keittiöstä

Raahessa tiistain vastaisen yönä syttynyt rivitalopalo sai todennäköisesti alkunsa keittiöstä, kertoo Oulun poliisi. Poliisi on ottanut tutkimuksia varten talteen kiinteistössä olleita sähkölaitteita. Raahen Pattijoella sijaitseva rivitalo tuhoutui täysin rajussa tulipalossa. 6- ja 10-vuotiaat lapset kuolivat palossa. Samasta asunnosta tulen alta pelastui yksi lapsi ja perheen isä. Poliisi on tehnyt tiistain ja keskiviikon aikana useita kuulusteluja sekä laajaa teknistä tutkintaa. Tutkimuksia jatketaan loppuviikon ajan. Rivitalossa oli neljä huoneistoa, joista kolmessa oli asukkaat sisällä palon syttymishetkellä. Myös kahden muun huoneiston asukkaat pääsivät ulos rakennuksesta. Myös Onnettomuustutkintakeskus päätti keskiviikkona aloittaa tutkinnan tulipalosta. Päätöksessä ottaa palo keskuksen tutkintaan painoi se, että uhrit olivat lapsia, kertoo viestintäpäällikkö Sakari Lauriala. – Lapset ovat pelastautumisturvallisuudessa usein muiden avun varassa, Lauriala sanoo. Tutkinnan tavoitteena on selvittää perusteellisesti palon syy ja kulku sekä arvioida sitä, miten vastaavat onnettomuudet voitaisiin tulevaisuudessa välttää. Tutkinnanjohtaja Kai Valonen Onnettomuustutkintakeskuksesta sanoo, että tutkintaselostus tulipalosta pyritään saamaan valmiiksi puolen vuoden sisällä.
http://crop.kaleva.fi/1TDKJn3FG44se86SB7nuAKf606s=/894x0/smart/http%3A//kuvat.kaleva.fi/default/a4c03f22-79cd-11e6-ab53-22000a4a9220/xlarge-rivitalopalo.jpg
Rivitalo tuhoutui täysin kahden lapsen hengen vaatineessa tulipalossa Pattijoella. KUVA: Timo Myllykoski