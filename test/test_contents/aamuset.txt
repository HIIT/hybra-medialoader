Aamuset
http://www.aamuset.fi/teemat/3638212/Lipasti+teki+Paavo+Nurmesta+tragikoomisen
200
Teemat
Kaupunki
Kulttuuri
2017-09-02 18:06:00
Esa Töykkälä
Lipasti teki Paavo Nurmesta tragikoomisen

Turun kaupunginteatterin syksyn uutuusnäytelmä Paavo – Lentävä turkulainen alkaa Jarrumiehenkadulta, jossa joukko ikääntyneitä puutaloja odottaa purkamistaan. Urakka kuitenkin keskeytyy, kun yhdestä rakennusta yllättäen löytyy vanhus, joka väittää olevansa Paavo Nurmi. Mitä enemmän vanhus alkaa ripotella tiedonmuruja elämästään, sitä useampi hänen ympärillään joutuu myöntämään, että mieshän näyttää puhuvan täyttä totta. – Toki siinä vähän irvaillaan nyky-Turulle, mutta ei se sentään mikään manifesti purkuintoa vastaan ole, naurahtaa näytelmän käsikirjoittaja Roope Lipasti. Muutama vuosi sitten Linnateatteri esitti Lipastin kynäilemää Rempallaan -farssia ja tänä kesänä Haluatko mökkiläiseksi? -komediaa. Vaikka Paavo Nurmi -tarinaankin toki mahtuu paljon huumoria, on Lentävä turkulainen Lipastin mukaan tämän ensimmäinen “lähes vakava” näytelmäteksti. – Nurmi oli hyvin kurinalainen ja koomisen säntillinen, mutta varmaan myös aika yksinäinen. Hän oli ylivoimaisesti maailman paras kaikessa ja koko elämänsä ajan valokeilassa, mutta hän ei halunnut sitä. Hänestä tulee väkisinkin koominen tyyppi, mutta samoista syistä myös traaginen. Hahmoa on kyllä hirveän herkullista kirjoittaa, kun lähtökohdat ovat tällaiset, Lipasti toteaa. Nurmi ei ollut uraauurtava ainoastaan juoksijana – hän oli sitä myös juoksun treenaajana. Hän hoksasi tiettävästi urheiluhistorian ensimmäisenä juoksijana hyödyntää harjoittelussa sekuntikelloa. – Juoksussa Nurmi oli suorastaan tieteellinen. Oli vain juoksu, ei siihen juuri muita ihmisiä tai perhettä mahtunut. Tämä varmaan näyttäytyi tietynlaisena äkkivääryytenä. Tuskinpa hän oli mikään maailman helpoin ihminen, jolle pystyi noin vain soittamaan, että mitäs Paavo, lähdetkö kaljalle, Lipasti pohtii. Perisuomalaisen vaatimattomuudenkin Nurmi onnistui viemään täysin uudelle tasolle, sillä hän ei vähätellyt vain saavutuksiaan, vaan lopulta urheilua ylipäätään. Hän myös kieltäytyi lähes kaikista haastatteluista. – Se tietysti johti siihen, että kaikki halusivat häneltä haastattelun. Voi toki olla, että se olikin vain taitavaa itsensä korostamista, Lipasti sanoo. Paavo Nurmessa riittäisi ristiriitaisuuksia romaaniksi asti, mutta Lipastin näkemys vaikeasta ja maailman parhaasta juoksijasta muotoutui lopulta paremmin Turun kaupunginteatterin näyttämölle. Vanhaa Nurmea näyttelee Heikki Nousiainen ja nuorta versiota puolestaan Markus Järvenpää. – Lopultahan Nurmesta tuli liikemies ja miljonääri. Hän oli paras siinäkin. Ei se ihan keneltä tahansa onnistuisi. Paavo – Lentävä turkulainen ensi-illassa Turun kaupunginteatterissa 22. syyskuuta.
http://www.aamuset.fi/static/content/pic_6_3638212_k2352320_1200.jpg
Paavo Nurmen monivivahteinen persoona tarjosi Roope Lipastille runsaasti aineksia käsikirjoitukseen.