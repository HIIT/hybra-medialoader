Kansanedustaja Jyrki Yrttiaho (vr.) on tehnyt oikeuskanslerille kantelun Nato-isäntämaasopimuksesta. Yrttiahon mukaan kysymyksessä valtiosopimus, joka saatettiin voimaan perustuslakia rikkoen ilman eduskunnan suostumusta. Yrttiaho vaatii 4. syyskuuta viime vuonna allekirjoitetun niin sanotun Nato-isäntämaatukisopimuksen ja yhteisymmärryspöytäkirjan voimaansaattamisen perustuslainmukaisuuden tutkimista. Sopimuksen allekirjoitti Suomen puolesta puolustusvoimien komentaja Jarmo Lindberg. Sopimusta ei alistettu eduskunnan käsittelyyn, eikä sille hankittu perustuslain mukaista eduskunnan suostumusta. Sopimus on Yrttiahon mielestä selkeästi valtiosopimus ja monien asiantuntijoiden mukaan Suomen turvallisuuspoliittisen aseman kannalta ”merkitykseltään huomattava”, eikä vain yhteisymmärryspöytäkirja teknisistä järjestelyistä ja viranomaistuesta joukkojen ja kaluston huollossa, logistiikassa ynnä muussa Nato-joukkojen toiminnalle Suomen alueella ja Suomen alueen kautta. Yrttiaho nostaa kantelussaan esille myös isäntämaatukisopimuksen ”Suomen lainsäädännön alaan kuuluvia ja sitä sivuavia vaikutuksia”. Isäntämaatukisopimus on nostettu erääksi perusteeksi EU:n Lissabonin sopimuksen yhteisvastuuta ja keskinäistä sotilaallista apua koskevien artiklojen rinnalle kansallisen lainsäädännön sopeuttamistarpeita ja muutostarpeita kartoittaneen työryhmän mietinnössä. Lainsäädännön muutokset ovat valmistelussa. – Näillä perusteilla sopimukselle olisi pitänyt hankkia eduskunnan suostumus. Ulkoministeri Erkki Tuomioja lupasi eduskunnan täysistunnossa syyskuun alussa tuoda sopimuksen eduskunnan käsittelyyn ”tavalla tai toisella”. Mutta näin ei tapahtunut. Eduskunnan vasenryhmä esitti puhemiesneuvostolle, että eduskunta ottaa asian oma-aloitteisesti käsittelyyn perustuslakivaliokunnassa, ulkoasiainvaliokunnassa ja puolustusvaliokunnassa. Emme saaneet pyyntöömme edes virallista vastausta. Myös näistä syistä pidän jättämääni kantelua perusteltuna, toteaa Yrttiaho.