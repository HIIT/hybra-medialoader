http://www.iltalehti.fi/ulkomaat/2016091422313441_ul.shtml
200
Ulkomaat
2016-09-14 15:09:00
STT
Suomi tutkii, mitä EU:n operaatioesikunta tarkoittaa - ei vielä kantaa
Suomi kannattaa sinänsä EU:n puolustusyhteistyön syventämistä monessa asiassa.
Suomi haluaa tutkia huolella, mitä EU-komission puheenjohtajan Jean-Claude Junckerin ehdotus EU:n yhteisestä operaatioesikunnasta käytännössä tarkoittaa, sanoo pääministeri Juha Sipilä (kesk.). Suomi kannattaa sinänsä EU:n puolustusyhteistyön syventämistä monessa asiassa. - Suomi on esittänyt yhdessä Ranskan kanssa, että on paljon asioita, joissa voidaan mennä syvemmälle puolustus- ja turvallisuusyhteistyössä. Juncker puhui esimerkiksi sotilasalalle liittyvän tutkimuksen lisäämisestä, ja sitä on myös Suomi ehdottanut, Sipilä sanoo. Pääministerin mukaan operaatioesikunnassa on kyse sekä kriisinhallinnasta että sotilaallisesta yhteistyöstä. - Naton päällekkäisorganisaatiota ei tavoitella. On paljon alueita, joissa EU pystyy tiivistämään yhteistyötä. Puolustusministeri Jussi Niinistön (ps.) mielestä yhteisen esikunnan perustaminen voisi olla perusteltu EU:lle. - Mutta toisaalta, mitä Nato-maat sanovat, kannattavatko ne päällekkäisten rakenteiden rakentamista, Niinistö pohti eduskunnassa. EU:n investointiohjelman tuplaamiselle Suomi sanoo periaatteessa kyllä. Sipilän mielestä on kuitenkin erittäin tärkeää tehdä ensin vaikutusanalyysi siitä, mitä tähän asti on saatu aikaan ennen kuin ohjelmaan pistetään lisää rahaa.