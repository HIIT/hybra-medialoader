http://www.taloussanomat.fi/porssi/2016/09/14/neste-aikoo-jakaa-aiempaa-avokatisempia-osinkoja/20169550/170?n=1
200
Pörssi
2016-09-14 13:56:00
Taloussanomat
Neste aikoo jakaa aiempaa avokätisempiä osinkoja
Tänään Lontoossa pääomamarkkinapäiväänsä viettävän Nesteen strategiset tavoitteet pysyvät ennallaan. Yhtiö haluaa olla Itämeren alueen johtava toimija ja kasvaa globaaleilla uusiutuvien tuotteiden markkinoilla.
Neste jatkaa myös toimiaan lisäjalostusmarginaalin parantamiseksi. Lisämarginaalin tavoitetta on nostettu aiemmasta 5,0 dollarista barrelilta keskimäärin yli 5,5 dollariin barrelilta. Tämä on tarkoitus saavuttaa suorituskyvyn tehostamisella. Neste näkee potentiaalia monissa uusiutuvissa sovelluksissa, kuten uusiutuvassa lentopolttoaineessa ja biopohjaisissa kemikaaleissa. Nesteen tavoitteena on, että uusiutuvien tuotteiden liiketoiminnan myynnistä 20 prosenttia tulee näistä uusista sovelluksista vuoteen 2020 mennessä. Kolmen viime vuoden aikana Neste on kasvattanut uusiutuvan dieselin tuotantokapasiteettiaan 2,0 miljoonasta 2,6 miljoonaan tonniin vuodessa. Neste pyrkii edelleen kasvattamaan uusiutuvien tuotteiden tuotantokapasiteettiaan. Yhtiö tutkii erilaisia vaihtoehtoja uuden kapasiteetin kasvattamiseksi ja tiedottaa asiasta lisää ensi vuoden ensimmäisellä neljänneksellä. Osinkopolitiikkaa uusitaan Nesteen tärkeimmät taloudelliset tavoitteet pysyvät ennallaan. Velan tavoiteosuus kokonaispääomasta on 25-50 prosenttia ja sijoitetun pääoman tuottotavoite on pitkällä aikavälillä 15 prosenttia. Nesteen osinkopolitiikkaa on sen sijaan tarkistettu. Yhtiö jakaa osinkoa ainakin 40 prosenttia vertailukelpoisesta tilikauden voitosta. Aiemmin yhtiö jakoi vähintään kolmanneksen vertailukelpoisesta voitosta osinkoina. Neste arvioi öljytuotteiden viitemarginaalin olevan hieman alempi kuluvan vuoden jälkipuoliskolla kuin vuoden alkupuoliskolla, sillä maailmanlaajuiset tuotevarastot ovat tällä hetkellä korkealla tasolla. Porvoon jalostamon käyttöasteen arvioidaan olevan korkea, eikä suurempia huoltoseisokkeja ole suunniteltu. Uusiutuvien tuotteiden viitemarginaalin arvioidaan pysyvän suunnilleen viime vuoden keskimääräisellä tasolla ja lisämarginaalin arvioidaan pysyvän vahvana. Nesteen uusiutuvan dieselin tuotantolaitosten käyttöasteiden arvioidaan olevan korkeita. Öljyn vähittäismyynnissä myyntimäärien ja katteiden odotetaan noudattavan edellisvuosien tapaan kausiluonteisuutta.
http://www.taloussanomat.fi/img.php?f=B88536060Z120160914135634000G3QTO25T21.jpg&w=800