Kauppalehti
http://www.kauppalehti.fi/uutiset/karmea-somekohu---seuraa-espoolaisyrityksen-maineen-tuhoutumista-livena/ZMYHMCXN
200
Markkinointi
2016-10-26 16:57:54
2016-10-26 07:50:33
Ilkka Jauhiainen
Karmea somekohu - seuraa espoolaisyrityksen maineen tuhoutumista livenä
Urheilupomo veti Espoo Unitedin lokaan ilmoittamalla, että ”meille ei homoja palkata”. Nyt urheiluseura yrittää pelastaa mainettaan, kirjoittaa toimittaja Ilkka Jauhiainen M&M:ssä.
Haluatko nähdä livenä, miten yritys tai järjestö kamppailee maineestaan? Keskiviikkona kannattaa seurata, miten yritys yrittää pestä itseään puhtaaksi harvinaisen järjettömistä twiiteistä. Kyseessä on kahden lajin, jääkiekon ja koripallon urheiluseura Espoo United. Muodoltaan se on osakeyhtiö. Ensimmäisessä divisioonassa pelaavan miesten koripallojoukkueen general manager Aleksi Valavuori heitti twitteriin varomattoman kommentin. General manager on suunnilleen sama kuin toiminnanjohtaja. Hän oli harmistunut siitä, että Lidlin oman maidon kampanja vedettiin pois sukupuolivähemmistöjä loukkaavana. Valavuori arveli, että ”Nyt taas, joku puuterikuorrutettu glitteri-rimppakinttuhintti on vetänyt maidon väärään reikään.” Valavuori myös tarkensi ”enkä tarkoita nyt nenää”. Aivan. Hän sanoi juuri näin. Tämä  herätti tietysti somessa kummastusta. Ihmettelijöille Valavuori twiittasi ”Kyllä, meille ei palkata homoja”. Valavuoren kannattajat osallistuivat keskusteluun toteamalla, että vain heikot pahoittavat mielensä ja ”Aleksi kohteli ripakinttuhinttareita kuten niiden arvolle sopiikin.” Nyt twitterissä on käynnissä ihan oikea someraivo. Espoo Unitedin toimitusjohtaja Olli Aro on esittänyt anteeksipyynnön. Järjestö on nimittäin juuri palkkaamassa uusia työntekijöitä. Aro vakuuttaa tiedotteessaan, että Espoo United ei syrji ketään seksuaalisen suuntautumisen puolesta. ”Espoo United täten pahoittelee mahdollista väärinkäsitystä.” Siis sitäkö väärin käsitystä, että kun joukkueen general manager ilmoittaa ettei homoja palkata niin ihmiset luulevat, ettei homoja palkata? Aro yrittää myös vakuuttaa, että Valavuori puhuu yksityishenkilönä. No, jos Valavuori, joka osallistuu myös henkilöiden palkkaamiseen, ilmoittaa, ettei homoja palkata niin hän ei puhu yksityishenkilönä. Mitä Espoo Unitedin pitäisi tehdä nyt? Seura kaipaisi nyt kovasti viestinnän ammattilaisten neuvoja. Pelkkä pahoittelu ja vakuuttelu eivät riitä Valavuoren sotkujen siivoamiseen. Kriisiviestinnän nyrkkisääntöjen mukaan Espoo Unitedin on toimittava heti. Valavuoren, on myös itse tultava esiin ja selitettävä jotenkin kommenttinsa. Valavuori on jo pyytänyt anteeksi twitterissä. "Tarkoitukseni oli vilpittömästi edesauttaa avointa keskustelua huumorin saattelemana." Typerien ja röyhkeiden twiittausten kuittaaminen vitseiksi ei oikaise syöksykierrettä. Se ei ole uskottavaa. Tämän ovat huomanneet esimerkiksi perussuomalaiset, jotka ovat yrittäneet selittää omituisia kommenttejaan huumoriksi. Tätä tekstiä kirjoitettaessa Valavuoren lasautukset olivat Iltalehden luetuimpien juttujen listan kärjessä. Kirjoittaja on Talouselämän ja Markkinointi & Mainonnan toimittaja.
http://images.kauppalehti.fi/547x/http://content.kauppalehti.fi/news-images/2016/10/2016104856045.jpg