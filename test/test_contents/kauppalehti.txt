Vuokralla asuminen kallistuu ja siitä huolimatta yhä harvempi nuori on hankkinut matalien korkojen aikaan omistusasunnon. ”Valinta saattaa osoittautua ongelmalliseksi”, kirjoittavat vanhempi neuvonantaja Helvi Kinnunen ja vanhempi ekonomisti Petri Mäki-Fränti Suomen Pankista. ”Oma asunto on ollut keskeinen varallisuuden nousun turvaava valinta pitkällä aikavälillä”, tutkijat jatkavat Euro&Talous-julkaisussa. Korkojen aleneminen ei ole hyödyttänyt nuorten kulutusmahdollisuuksia yhtä paljon kuin muita ikäluokkia, sillä nuorista valtaosa asuu vuokralla. Tutkijat selittävät omistusasumisen vähenemisestä osittain opiskelujen pitkittymisellä ja työelämään siirtymisen myöhentymisellä, mikä johtuu nuorten työttömyyden kasvusta. Nuorten preferenssit ovat myös saattaneet muuttua vuokra-asumista suosivaksi. ”Taustalla voi kuitenkin olla myös heikentyneet ansionäkymät ja tiukentuneet luottoehdot.” Vuokrat ovat kallistuneet voimakkaasti ja samalla Suomi on ollut taantumassa tai hyvin heikossa kasvussa. Kiristynyt pankkisääntely lainakaton muodossa vaatii ensiasunnon ostajilta nykyään vähitään viiden prosentin säästöt asunnon hinnasta. Paitsi että nuoret ostavat harvemmin asuntoja, he myös asuvat aiempaa ahtaammin, kun taas kaikista väljimmin asuvat ikääntyneet. Nuorten kotitalouksien asunnot ovat pienentyneet 2000-luvulla. Samat tutkijat ovat jo aiemmin kirjoittaneet, että ”Pitkään jatkunut taantuma uhkaa katkaista sukupolvesta toiseen jatkuneen elintason kasvun Suomessa”. Nuorten kotitalouksien käytettävissä olevien tulojen kasvu on heikentynyt tuntuvasti, kun samalla vanhempien ikäluokkien tulokehitys on ollut keskimäärin vahvaa. Nuorten tulojen kehitys vaikuttaa koko elämään, kuten eläkkeiden kertymiseen.