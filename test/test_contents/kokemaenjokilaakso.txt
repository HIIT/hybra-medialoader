Pirkanmaan sairaanhoitopiirin hallitus linjasi, että Vammalan aluesairaalan toiminnan kehittämistä käsitellään tulevan talousarviokäsittelyn yhteydessä muun muassa Talvikki-hankkeessa syntyneiden esitysten pohjalta. Somaattisen erikoissairaanhoidon selvityksestä valmistuneen väliraportin mukaan Vammalassa voitaisiin jatkossa tehdä muun muassa avohoidon toimenpiteitä sekä tarjota uudenlaisia poliklinikkapalveluja ja leikkauspotilaiden jatkohoitoa. Esimerkiksi erikoissairaanhoidon asiantuntemusta vaativat lääkeinfuusiot ja -injektiot, sydämen rytminsiirrot, paikallispuudutuksessa tehtävät leikkaustoimenpiteet sekä kotisairaalan toiminta soveltuisivat hyvin Vammalassa tuotettaviksi. Sairaanhoitopiirin hallitus lähetti selvityksen lausuntokierrokselle. Lausunnot tulee toimittaa 14. lokakuuta mennessä.