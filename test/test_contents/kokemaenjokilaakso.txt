Kokemäenjokilaakson uutiset
http://www.kokemaenjokilaakso.fi/2016/10/12/tatulle-ja-patulle-suunnitellaan-elamyskohdetta-vammalaan/
200
Uutiset
2016-10-12
Samuli Kinnari
Tatulle ja Patulle suunnitellaan elämyskohdetta Vammalaan

Sastamalassa Marttilankadun kirjakortteli saattaa täydentyä Tatun ja Patun toiminnallisella elämyskohteella. Se perustuisi kirjailijapariskunta Aino Havukaisen ja Sami Toivosen lastenkirjoihin. Kohdetta suunnitellaan Pukstaavin naapurissa olevaan funkkistaloon. Joutsenten reitin hallitus on puoltanut rahoitusta esiselvityshankkeelle, jonka tavoitteena on muun muassa selvittää elämyskohteen toiminnan edellytyksiä ja valita kohteen suunnittelija sekä tuottaa kohdetta koskeva suunnitelma ja kustannusarvio. Hanketta koordinoi Sastamalan kaupunki. Se toteutetaan tiivissä yhteistyössä Aino Havukaisen ja Sami Toivosen kanssa. Elämyskohdetta suunnitellaan ensisijaisesti Marttilankadun funkkistaloon, jonka omistaa Partnos Oy. Kaupunki vuokraa kiinteistön esiselvityshankkeen ajaksi. Toteutuessaan uusi elämyskohde täydentäisi Marttilankadun kirjakorttelikokonaisuutta. Siihen kuuluvat kirjailija Mauri Kunnaksen tuotantoon perustuva Herra Hakkaraisen talo, Suomalaisen kirjan museo Pukstaavi, Tyrvään Kirjakauppa ja Tyrvään Pryki. Sastamalan houkuttelevuus lapsiperheiden silmissä lisääntyisi Tatun ja Patun elämyskohteen odotetaan lisäävän Sastamalan houkuttelevuutta erityisesti lapsiperheiden matkailukohteena sekä vaikuttavan positiivisesti paikkakunnalla yön yli viipyvien matkailijoiden määrään. Pidempään viipyvät matkailijat toisivat matkailurahaa myös kaupungin muihin elinkeinoihin. Uusi Tatu ja Patu joka vuosi Sastamalassa asuvan kirjailijapariskunnan Aino Havukaisen ja Sami Toivosen ensimmäinen Tatu ja Patu -kirja ilmestyi vuonna 2003. Sen jälkeen kirjoja on julkaistu kerran vuodessa. Kirjat ovat melko säännöllisesti ilmestymisensä jälkeen nousseet Suomen ostetuimpien lastenkirjojen kärkisijoille. Aino Havukainen ja Sami Toivonen ovat voittaneet kirjoillaan muun muassa Finlandia Juniorin vuonna 2007 ja Suomen Tietokirjailijoiden Tietopöllö-palkinnon vuonna 2010. Tatu ja Patu –kirjojen oikeudet on myyty yli kahteenkymmeneen maahan.
http://www.kokemaenjokilaakso.fi/wp-content/uploads/2016/10/HavukainenToivonen05-588x391.jpg
http://www.kokemaenjokilaakso.fi/wp-content/uploads/2016/10/TatujaPatu-588x433.jpg
Aino Havukainen ja Sami Toivonen.
Tatu ja Patu.