Hufvudstadsbladet
https://www.hbl.fi/artikel/helsingfors-bygger-for-framtiden/
200
Budgeten 2017
2016-10-06 04:18:00
Tommy Pohjola
Helsingfors bygger för framtiden
Morgondagen är fortfarande dyr men lite mindre dyster. Utbyggnaden av kollektivtrafiken betalas med nya lån. Skattesatsen är oförändrad.

– Du kan stryka ”kanske”. Det här är min sista budgetlunta. Sedan 2009 har stadsdirektör Jussi Pajunen tvingats presentera den ena dystra prognosen efter den andra. När landets och huvudstadens ekonomi äntligen ser ut att svänga är det cirka två journalister i stadshuset som lyssnar på genomgången – Pajunens sista. Efter kommunalvalet i april 2017 väljer stadsfullmäktige en borgmästare. Jussi Pajunen som styrt Helsingfors från 2005 är inte aktuell. Det är oklart vad han ska syssla med i fortsättningen. – Eller nej hördu, det blir visst en ekonomiplan till som jag presenterar. Nuvarande fullmäktige följer aktuella planen till slutet av maj. Nya fullmäktige som också ska genomföra ledarskapsreformen förväntas godkänna en ny budget men det är nu bara en sådan där teknisk grej. Förvaltningarna ombildas till sektorer, och stadsdirektören och biträdande stadsdirektörerna ersätts av borgmästare. Ledarskapsreformen genomförs i juni. Efter det talar vi inte längre om ämbetsverk utan sektorer. Reformen har filats i många år. Julen är inte annullerad "Den måttliga ökningen i omkostnaderna liksom också investeringsramen förbättrar gradvis stadens finansiella balans, men i synnerhet investeringar i kollektivtrafiken måste alltjämt finansieras med ytterligare lån", står det i pressmeddelandet. På svenska betyder det att det blir en jul också i år, sannolikt även 2017, men att julen inte pågår alla dagar. Invånarnas vardag i den snabbt växande staden är tryggad, enligt stadshuset. – Vi håller driftsutgifterna i schack. Inga stora nedskärningar, säger Jussi Pajunen. Och skattesatsen är oförändrad – 18,5 procent. På lördagen meddelade regeringen att det inte finns fog för särlösningar för Helsingfors, Esbo, Vanda och Grankulla i social- och hälsovårdstjänsterna med tanke på jämlik tillgång. Enligt social- och hälsovårds- och landskapsreformens projektchef Tuomas Pöysti var risken med planen för huvudstadsregionen att vårdtjänsterna skulle ha genomförts i kommunerna enligt den gamla modellen. På onsdagens pressinformation i stadshuset kommenterade stadsdirektör Jussi Pajunen saken kort. – Vård- och landskapsreformerna träder i kraft 2019. De påverkar inte stadens ekonomiplan. Flera svenskspråkiga Många svenskspråkiga stadsbor har förargat sig över daghemmen som inte räcker till och skolfastigheterna som faller i bitar. Renoveringen av Svenska normallyceum är klar. Nästa år står Minerva och Botby i turen och även Arbis kan flytta tillbaka till gamla bekanta byggnaden i Tölö. – Befolkningstillväxten är en positiv sak. Också svenskspråkiga familjer väljer att stanna i Helsingfors i stället för att flytta ut i kranskommunerna, säger SFP:s Marcus Rantala. Utmaningen inom exempelvis just utbildningen är att garantera dagvård, eftermiddagsverksamhet och skola på rimligt avstånd från hemmet. – Nu är det fullmäktigegruppernas tur att granska förslaget till ekonomiplan. Helsingforspolitikerna godkänner budgeten senare i höst. FAKTA Lån och kommunalskatt Enligt budgetförslaget ökar Helsingfors lånestock med ungefär 236 miljoner euro netto åren 2017–2019. Ökningen beror på lån som affärsverket HST tar upp för investeringar i kollektivtrafiken. Lånestocken beräknas uppgå till 1 701 miljoner euro vid utgången av år 2016. Vid utgången av år 2016 uppgår lånen till 2 676 euro per invånare. Läs mera: Stadens budgetsidor
https://doeho6k8shw5z.cloudfront.net/imengine/image.php?uuid=927990c5-3359-448c-af1e-896f7147f50e&type=preview&source=false&function=cropresize&width=533&height=267&q=80&x=0&y=0&crop_w=1920&crop_h=960&z=1.6
Lite bättre. Ekonomin bekymrar fortfarande stadsdirektör Jussi Pajunen men inte riktigt lika mycket som förut. Foto: Richard Nordgren