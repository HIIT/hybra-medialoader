Iltasanomat
http://www.iltasanomat.fi/ulkomaat/art-2000001260798.html
200
Ulkomaat
2016-09-14 13:25:00
Anna Nuutinen
Jääkarhulauma motitti venäläistutkijat mökkiin arktisella saarella – apu saattaa ehtiä perille vasta kuukauden päästä
Venäläiseltä sääasemalta ovat loppuneet keinot jääkarhujen karkottamiseksi. Apua on luvassa mahdollisesti vasta kuukauden päästä.
Reilun kymmenen jääkarhun lauma on piirittänyt kahden viikon ajan venäläistä sääasemaa Pohjoiseen jäämereen kuuluvalla Karanmerellä sijaitsevalla Troinoin saarella. Asiasta kertoi uutistoimisto Tassille maanantaina sääaseman päällikkö. – Naarasjääkarhu on nukkunut aseman ikkunoiden alla lauantai-illasta saakka. Ulos meneminen on vaarallista, sillä meiltä ovat loppuneet kaikki keinot saalistajien pois pelottamiseksi. Olemme joutuneet lopettamaan osan meteorologisista tarkkailutehtävistämme, Vadim Plotnikov kertoi tuolloin. Plotnikovin mukaan aseman läheisyydessä on nähty liikkuvan noin kymmenen aikuista jääkarhua, joiden joukkoon kuuluvilla neljällä naaraskarhulla on havaittu olevan mukanaan myös pentuja. – Elokuun viimeisenä päivänä yksi karhuista tappoi toisen kahdesta koirastamme, eikä ole sen jälkeen poistunut asemalta, Plotnikov lisäsi. Sääasemalla työskentelee viisi venäläistä meteorologia. Tilanne vaikuttaa hankalalta, sillä arktisille sääasemille rahtia toimittavan tutkimusaluksen on määrä saapua Troinoille vasta noin kuukauden kuluttua. Koiria ja pyrotekniikkaa lähetetään avuksi Meteorologit kertoivat maanantaina olleensa yhteydessä Arkangelissa sijaitsevaan meteorologiseen virastoon, mutta sieltä käsin heitä on neuvottu ratkaisemaan ongelmansa itsenäisesti. Tiistaina meteorologit saivat hyviä uutisia. Sääaseman omistavan valtion meteorologisen elimen Sevgidrometin johtaja Vasili Shevtshenko kertoi, että sääasemalle tullaan lähettämään henkilökunnan turvaksi koiria sekä soihtuja ja muuta pyroteknistä varustusta jääkarhujen tiehensä pelottamista varten. – Olemme antaneet aseman henkilökunnalle suosituksen noudattaa äärimmäistä varovaisuutta. Heidän ei tulisi poistua asemalta ilman vakavaa tarvetta. Vain mahdollisia meteorologisia tarkkailutehtäviä on syytä jatkaa, Shevtshenko kertoi Tassille tiistaina. Shevtshenkon mukaan nyt harkitaan sitä, onko apua mahdollista toimittaa Troinoille jo ennen tutkimusaluksen pääsyä saarelle. Hän kuitenkin muistuttaa, että tilanne ei ole erityisen poikkeuksellinen, sillä vastaavaa on sattunut ennenkin jääkarhujen asuttamilla saarilla, joille sääasemia on pystytetty. – Lokakuun lopulla tai marraskuun alussa rannikkovedet jäätyvät ja jääkarhut poistuvat saarelta etsimään ruokaa, Shevtshenko kertoi.
http://is.mediadelivery.io/img/978/566aa9023fe143968d1ffe5c41c359bf.jpg
Kuvan jääkarhu ei liity tapaukseen. (KUVA: Tea Karvinen)