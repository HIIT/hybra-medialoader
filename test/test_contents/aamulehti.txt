Ensin kadulla oli hiljaista, mutta minuuteissa meno sähköistyy. Melu yltyy, kun yhä useampi lapsi saapuu pihaan odottamaan koulun kellon soittoa. Useimmat tulevat paikalle kävellen, osa pyörällä, jotkut hyppäävät ulos autosta koulun porttien edessä. Vielä hetki sitten hiljainen katu täyttyy autojen, kävelijöiden ja pyöräilijöiden tasaisesta virrasta. Hetkessä se on myös ohi. Koulupäivä alkaa. Tuomaankadun aamuvilinässä on vaikea välttyä vaaratilanteilta, kun pienet alakoululaiset kulkevat kadun yli autojen suhatessa ympärillä. Vaaratilanteet syntyvät yleensä silloin, kun autot pysähtyvät koulun portin edustalle ja jättävät pienokaisen koulutielle. Koulu on useasti vedonnut vanhempiin, jotta he eivät toisi lapsia autolla koulun porttien läheisyyteen. Silti jälleen tiistaiaamuna muutama jätti tottelematta. Katso videolta, millainen autoralli Härmälän koululla oli tiistaiaamuna: – Viesti ei ole varmaan tavoittanut kaikkia huoltajia, koulun rehtori Satuleena Kojola arvioi. Asiasta muistutetaan tietyin väliajoin syksyllä, talvella ja keväällä. Kojolan mukaan tilanne paranee aina välillä, kunnes aamuruuhkat iskevät jälleen Tuomaankadulle. Huoltajat tiedostavat Aamulehden haastattelemat koululaisten huoltajat tiedostava ongelman: vaaratilanteilta syntyy liikaa aamun vilinässä. Silti osa jättää noudattamatta kehotuksia. Erkki Hellstenin mukaan kadulla myös ajetaan välillä erittäin kovaa vauhtia, jopa yli 50 kilometriä tunnissa. – Tässä odotetaan sitä päivää, että joku jää auton alle. Enkeli on näiden tyttöjen ja poikien mukana, hän sanoo. Hellsten ja hänen vaimonsa Helvi Hellsten kyyditsivät koululle lapsenlapsensa Aada Hellstenin. He saattavat Aadan kouluun yleensä kävellen, mutta tällä kertaa kilometrin matka taitettiin autolla, koska lapsi on vasta toipumassa korvatulehduksesta. – Minä olen muiden mukana tässä liemessä, Erkki Hellsten myönsi. Annamari Jokilan mukaan ruuhkaa syntyy varsinkin aamuina, jolloin koulu alkaa kahdeksalta. – Silloin ihmisten kiire on pahin ja autot jäävät usein kääntyilemään koulun portin edustalle. Hän jätti lapsensa edemmäs Tuomaankadulla. – Siellä on tilaa ja sinne saa jättää. Jokila myöntää, että varsinkin pienet ykkös- ja kakkosluokkalaiset ovat vaarassa. – He eivät tajua katsoa, tuleeko autoja, kun nousevat autosta. Joudun huutamaan usein omalle pojallenikin, että muista varoa autoja. Kävelyä suositellaan Rehtori Kojola vetoaa huoltajiin, että Tuomaankatu rauhoitettaisiin alakoululaisten kuljetuksilta kokonaan. Lapsen voisi jättää esimerkiksi koulun toiselle puolelleToivonkadulle. – Jos vanhemmat haluavat kuljettaa lapsia, lapset voisivat kävellä myös vähän pidemmän matkan. – Suurin osa lapsista tulee koulun läheltä. Siinä tehdään myös karhunpalvelus, kun lapsia otetaan kyytiin samalla, kun itse lähdetään töihin. Kojola viittaa lasten liikuntasuosituksiin. Liikunta vaikuttaa tutkimusten mukaan positiivisesti koulumenestykseen ja oppimiseen. – Suositus on, että kaikki tulisivat kouluun liikkuen. Suosittelemme kuitenkin, että ykkösluokkalaiset eivät tulisi vielä pyörällä.