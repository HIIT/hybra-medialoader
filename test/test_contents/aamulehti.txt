Aamulehti
http://www.aamulehti.fi/kotimaa/oman-ajoreitin-vaaroista-voi-pian-saada-viesteja-puhelimeen-haluatko-mukaan-kokeiluun-24074628/
200
Kotimaa
2016-11-17 13:49:00
Kari Pitkänen
Oman ajoreitin vaaroista voi pian saada viestejä puhelimeen – haluatko mukaan kokeiluun?

Ajatko usein Helsinki–Tampere-moottoritiellä, Tampereen kehäteillä tai rantaväylällä? Onko sinulla Android-älypuhelin? Saatat olla Liikenneviraston ja Trafin etsimä mies tai nainen. Suomen suurin kaikille avoin liikennevaroitusten lähetys- ja vastaanottokokeilu laajenee nyt Helsingistä ja 1-tieltä muillekin etelän suurkaupunkeihin johtaville valtateille. Mukaan etsitään ammatti- ja yksityisautoilijoita, jotka liikkuvat valtateitä 3 ja 4 Tampereen ja Lahden suuntiin sekä Länsiväylää Espooseen. Erikoiskohteena projektiin kuuluvat Tampereen kehätiet ja rantaväylä. Kokeilussa käytettävä puhelinsovellus toimii muuallakin Tampereella, mutta häiriöviestejä välitetään vain näiltä teiltä. – Osallistumiseen tarvitaan lähinnä oma halu, auto ja älypuhelin. Pyrimme saamaan mukaan mahdollisimman laajan joukon erilaisia kuljettajia, projektipäällikkö Ilkka Kotilainen Liikennevirastosta sanoo. Mukana olevat kuljettajat saavat varoitusviestejä tietöistä, onnettomuuksista, tiellä olevista esteistä ja eläimistä sekä nyt talven tullessa myös heikentyneestä näkyvyydestä. Toukokuussa 2016 alkaneessa viestikokeilussa on toistaiseksi ollut mukana reilut 200 autoilijaa Helsingin ja Turun seudulta. Osallistujien määrää halutaan nyt kasvattaa yli tuhanteen. Tavoite on tutkia järjestelmän toimintaa talvikauden aikana, parantaa liikenneturvallisuutta ja edistää liikenteen digitalisoitumista. – Tähän mennessä liikennevaroituksia on tullut lähinnä radion kautta, ja paikkatieto on ollut epätäsmällistä. – Kokeilussa kuljettaja saa paikkatiedon puhelimeensa metrien tarkkuudella. Sovellus myös ilmoittaa hänen etäisyytensä kohteeseen, jolloin hänelle jää aikaa valmistautua, Kotilainen lupaa. Kuljettaja voi itse lähettää varoituksen muille vaikkapa lumimyräkästä, tielle sännänneestä hirvestä tai havaitsemastaan onnettomuudesta. Ilmoitus lähtee eteenpäin puhelinsovelluksen parilla näpäyksellä. Sovellus on totutettu niin, että se häiritsee ajamista ja siihen keskittymistä mahdollisimman vähän. Tätä vaatii tieliikennelakikin. Olosuhdetiedot välittyvät sovelluksen käyttäjien lisäksi Liikenneviraston tieliikennekeskukseen. Vastaavasti tieliikennekeskuksen lähettämät häiriöviestit välittyvät sovellukseen. Kokeilu päättyy huhtikuun lopulla 2017. Viranomaistahojen lisäksi mukana ovat HERE ja Infotripla Oy. Haluatko mukaan liikennetietokokeiluun? Ilmoittaudu osoitteessa www.automaattiset-ajoneuvot.com
https://d3ncwv2e9zpfbf.cloudfront.net/24074721-800x_.jpg