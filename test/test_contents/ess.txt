http://www.ess.fi/uutiset/talous/art2301924
200
Talous
2016-09-14
2016-09-14
Pirjo Kamppila
Kerrostalon lämpö ja vesi maksavat Lahdessa nyt yli maan keskiarvon

Valtakunnallinen indeksitaloselvitys on valmistunut. Vertailussa tarkastellaan, miten kunnissa päätettävät kustannukset vaihtelevat eri puolilla Suomea. Selvityksen mukaan kiinteistöjen kiinteistöverot ja maksut (lämpö, vesi, sähkö ja jätehuolto) ovat tänä vuonna keskimäärin 2,58 euroa neliötä kohden kuukaudessa. Edellisvuoteen verraten nousua oli vain yksi sentti. Lahdessa kustannukset ovat kohonneet 2,64 euroon eli yli keskiarvon. Vuonna 2015 kulut olivat 2,52 euroa, mikä oli alle keskiarvon. Indeksitalona käytetään asuinkerrostaloa, joka on 30-vuotias, sijaitsee kaupungin keskustassa omalla tontilla ja jossa on 40 asuntoa. Selvityksessä huomioitavat kustannukset muodostavat runsaat puolet kaikista kerrostalon hoitokuluista. Vertailun halvin kaupunki on Oulu. Siellä 60 neliön asunnossa kustannukset ovat 1 592 euroa ja kalleimmassa kaupungissa Rovaniemellä 2 122 euroa vuodessa. Lahdessa kulut ovat kohonneet keskivertoa enemmän lämmitys-, vesi- ja jätevesikustannuksissa. Esimeriksi lämmityskustannukset ovat 1,33 euroa, kun ne valtakunnassa keskimäärin ovat 1,21 euroa. Lahti Energia nosti kaukolämpönsä hintaa vuoden alussa keskimäärin 3-4 prosenttia. Pääperuste oli se, että polttoaineverot nousivat. Myös kiinteistöverot ovat Lahdessa yli valtakunnan keskiarvon. Sen sijaan jätehuoltokustannukset jäävät yhä keskiarvon alle. Kaukolämmön kustannus riippuu energian hinnasta. Vaihtelu on suurta: ääripäissä olivat Imatra, jossa indeksitalon kaukolämpökustannus laski vuodessa 21 prosenttia. Toisaalta Kokkolassa oli nousua 17 prosenttia. - Kaakkois-Suomi on hyvä esimerkki siitä, millaisia vaikutuksia kaukolämpöinvestoinneilla voi parhaimmillaan olla. Uusi biopolttolaitos on ollut suuri investointi, mutta näyttää alentaneen myös keskihintaa merkittävästi, analysoi Kiinteistöliiton pääekonomisti Jukka Kero. Tulevaisuudessa kustannukset todennäköisesti nousevat. Kiinteistöveron lrajoja ollaan nostamassa ja lämmityspolttoaineiden verotus kiristyy. - Tämä vuosi jäänee ohimeneväksi suvannoksi kiinteistökustannusten nousussa.
http://www.ess.fi/incoming/img2301923/ame09b/ALTERNATES/w640/1520524.jpg
Lämpöputkien korjaukset maksetaan kaukolämmön hinnassa. Kuva: Pirjo Kamppila