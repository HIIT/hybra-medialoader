http://www.kainuunsanomat.fi/kainuun-sanomat/kotimaa/valtion-raha-yritysten-aurinkovoimabuumin-takana/
200
Kotimaa
2016-10-13 11:49:00
Rami Nieminen
Valtion raha yritysten aurinkovoimabuumin takana

Yritykset ovat innostuneet parin viime vuoden aikana investoimaan aurinkovoimaan. Apuvirran tuotantoon tarkoitettuja pienvoimaloita pystytetään nyt niin toimistotalojen kuin markettien ja kauppakeskustenkin katoille. Innostuksen taustalta löytyy ekoajattelun lisäksi valtion tarjoama porkkana. Työ- ja elinkeinoministeriö voi myöntää yritysten pienille aurinkovoimaloille energiatukea, joka kattaa neljänneksen investointikuluista. Hakemuksia jätettiin viime vuonna noin sata. Tänä vuonna määrä voi jopa tuplaantua, arvioi ylitarkastaja Pekka Grönlund TEM:stä. Yritykset saavat siis ilmaista sähköä ja lyömättömän markkinointivaltin. Miksi valtio haluaa vielä tuputtaa niille rahaakin? – Siinä on monta asiaa. Ensinnäkin, EU on asettanut Suomelle sitovat tavoitteet siitä, kuinka paljon pitää olla uusiutuvaa energiaa. Suomen suunnitelmana on ollut lähteä ratkomaan sitä monella tapaa, Grönlund puolustaa. Hän huomauttaa, että tuki on lisännyt kilpailua ja laskenut muun muassa asennus- ja suunnittelukustannuksia. Markkinoille on saatu myös kotimaisia aurinkopaneeleja. – Koska tuki on ollut saatavissa, on käynnistetty hankkeita, jotka eivät olisi olleet kannattavia muuten. Sitä mukaa on saatu Suomeen ihan kunnon liiketoimintaa. Tavoitteena on pikkuhiljaa alentaa tukea ja jossain kohtaa poistaa kokonaan.
http://www.kainuunsanomat.fi/wp-content/uploads/sites/16/2016/10/1087145-468x312.jpg
Kauppakeskus Skanssiin rakennettiin aurinkovoimaa jo vuonna 2013. Kiinteistöpäällikkö Risto Kauppilan mukaan valtion tuki on merkittävä tekijä investointipäätöksiä tehdessä.