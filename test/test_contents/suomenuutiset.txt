Kiinan kansankongressin puhemies Zhang Dejiang vierailee Suomessa 22.–24.9.2016 eduskunnan puhemiehen Maria Lohelan (ps.) kutsusta. Vierailulla juhlistetaan Suomen ja Kiinan parlamenttien 60 vuotta kestäneitä yhteistyösuhteita. Suomalainen parlamenttivaltuuskunta vieraili Kiinassa ensimmäisen kerran vuonna 1956. Valtuuskunnan matkaa johti tuolloin eduskunnan puhemies V. J. Sukselainen. Puhemies Zhang tapaa perjantaina 23.9. eduskunnan puhemies Maria Lohelan, tasavallan presidentti Sauli Niinistön ja pääministeri Juha Sipilän.