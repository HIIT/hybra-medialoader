Meille kotiin tulivat useat tekniikan sovellutukset 1960-luvun alussa. Mustavalkotelevisiosta seurattiin Tarvajärven laatikkoleikkejä, naapurivisaa ja Veikko Kankkosen mäkihyppyjä. Koululaisen suosikkeja olivat Ivanhoe, Pyhimys ja piirretyt filmit. Silloin puhuttiin ihmeenä, että Amerikoissa on keksitty laite, jolla voi nauhoittaa televisio-ohjelmia ja katsoa niitä jälkikäteen. Radioita meillä oli kaksin kappalein. Toisesta kuului vain yleisohjelma, toisesta myös rinnakkaisohjelma. Samoihin aikoihin television kanssa meille ilmestyivät puhelin ja jääkaappi. Puhelimella ei soiteltu noin vain, piti olla jotain asiaa. Saattoi mennä viikko, ettei puhelin pirahtanut. Siihen vastattiin yleensä kertomalla oma puhelinnumero. Kaukopuhelut piti tilata Miettilän käsivälitteisestä keskuksesta. Jääkaapin paras ominaisuus oli pakastelokero, josta joskus löytyi jäätelöpaketti. Pakastearkut olivat valtavia. Niihin säilöttiin esimerkiksi neljännes vasikkaa, ämpärikaupalla marjoja, naapurin tuomia haukia ja muuta hätävaraa. Televisio on aikojen saatossa litistynyt ja suurentunut. Kanavia on mahdollista valita satoja, ja niitä voi katsoa vaikka kännykästä tai tietokoneelta. Ohjelmia voi katsoa ja kuunnella myös tallennettuina boksista, netistä tai levyiltä. Puhelimesta on tullut monitoimivehje, jonka kaikkia ominaisuuksia ei osaa edes käyttää. Pakastimemme on pienentynyt jääkaapin oheistoiminnoksi, jossa ruokatavaroita säilytetään viikko tai kaksi. Seuraava iso tekniikan loikka kotiimme oli tietokone nettiyhteyksineen 1990-luvulla. Nyt hämmästelemme kaavailuja avaruuslennoista Marsiin, taikka lääketieteen puolella suunniteltuja päänsiirtoleikkauksia. Ensimmäinen sydämensiirto oli maailmanluokan uutinen 1967. Nyt niitä tehdään Suomessakin rutiinilla. Päänsiirrot eivät sentään liene tulossa Eksoten hoitovalikoimaan ihan lähivuosina, eikä Lappeenrannan lentokentältä järjestetä Mars-lentoja. Mutta vieläkö keksitään jotain, mistä meillä ei ole vielä aavistustakaan?