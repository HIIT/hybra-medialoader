Etelä-Saimaa
https://esaimaa.fi/uutiset/lahella/2fb49f21-7459-4719-9068-7f5d4bb842ff
200
Uutiset
Lähellä
2017-10-20 10:40:00
Etti Kantola
Imatran ABC:n ravintolan puuttuva palvelu hämmensi: Tossa on toi asiakasmikro, lihapiirakan voi lämmittää itse
Imatran ABC:llä käytäntö on normaali. Asiakas voi erikseen pyytää kassaa viemään annoksen lämmitettäväksi keittiöön.
Imatralainen Heli Rautanen hämmentyi tällä viikolla Imatran ABC:lla saamastaan palvelusta. Kun Rautanen ojensi kuppilan kassalla juuri ostamiaan lihapiirakoita myyjälle lämmitettäväksi, myyjän reaktio poikkesi odotuksista. — Tossa on toi asiakasmikro, ne voi lämmittää itse. Rautanen oli päättänyt keskiviikkoiltana poiketa miehensä kanssa Imatran ABC:lle kahville. Kahvin kanssa he ottivat lihapiirakat. He valitsivat paikalliseksi erikoisuudeksi mainostetun vetypiirakan, jossa on kinkkua ja kananmunaa välissä. Rautanen ei edes heti nähnyt hieman etäämpänä olevaa mikroa, johon myyjä viittasi. — Ensin piti tietysti avata kelmut ja repiä piirakka irti niistä. Missään ei näkynyt ohjetta, kuinka kauan sitä pitää lämmittää. Miehen lihapiirakka jäi haaleaksi, minä lämmitin kiukuspäissäni tarpeeksi. Kiukkua lisäsi se, että ravintolan pöydältä piti vielä itse pyyhkiä sokerit edellisen asiakkaan jäljiltä. — Meidän kynnys ylittyi. Siinä on vieressä kauppa, olisi ollut sama hakea lihapiirakat sieltä. Pariskunta oli tulossa ulkoilemasta kuraisissa vaatteissa. Rautanen sanoo, ettei Imatralla ole siihen aikaan avoinna muuta paikkaa, johon olisi ollut mukava poiketa kahvittelemaan niissä vaatteissa. Kyseessä on liikenneaseman tapa nopeuttaa asiointia Imatran ABC:n myymäläpäällikkö Anne Nykänen sanoo, että kyseessä on normaali käytäntö, sillä kassalla ei ole mikroa lainkaan. — Meillä on mikro nimenomaan siellä salin puolella hieman kauempana. Nykänen kertoo, että tarkoituksena on toiminnan jouduttaminen sekä asiakkaan että kassan näkökulmasta. — Sillä tavalla asiakas pääsee nopeammin nauttimaan ruuastaan, ja kassa voi palvella seuraavaa asiakasta. Itsepalvelun vaihtoehtona on se, että myyjä vie lihapiirakan lämmitettäväksi keittiöön. — Toki niinkin voidaan toimia, jos asiakas ei halua sitä itse lämmittää. Mikrossa lämmitettäviä vitriinituotteita on ravintolassa vähän, lihapiirakan lisäksi lähinnä munavoipiirakka. Lisäksi jotkut ulkomaalaisasiakkaat lämmittävät täytettyjä sämpylöitä. Kanta-asiakkaat ovat tottuneet itsepalveluun piirakoidensa lämmittämisessä. — Aina joskus tulee ihmettelyä, mutta aika harvoin.
https://kuvat.kaakonviestinta.fi/WKwP6rnl3J-i_yndyRmIPINgESk%3D/855x556/smart/8c/c5/8cc504641240c0432905b404d6dce6ef
Imatran ABC myy itse lämmitettävää lihapiirakkaa ravintolassaan. Arkistokuva on liikenneaseman avajaisista muutaman vuoden takaa.