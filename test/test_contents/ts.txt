Rauma Marine Constructions ja Puolustusvoimat solmivat aiesopimuksen neljästä aluksesta, jotka rakennetaan Rauman telakalla. Jos aiesopimus toteutuu, RMC rakentaa neljä jääolosuhteisiin tarkoitettua alusta, jotka suunnitellaan kotimaan puolustuksen tarpeisiin. Taistelujärjestelmän kokoonpano tarkentuu myöhemmin. Puolustusvoimien logistiikkalaitos ryhtyy nyt selvittämään RMC:n mahdollisuuksia toimia Laivue 2020 -hankkeessa. Logistiikkalaitos selvittää RMC:n telakkakapasiteetin sekä huoltovarmuuden ja sotalaivojen muut rakentamisedellytykset. – Olen yhtiömme puolesta iloinen ja ylpeä siitä luottamuksesta, jota olemme Puolustusvoimien taholta Laivue 2020 -hankkeen osalta saaneet. Haluamme tehdä kaiken voitavamme, jotta tämä aiesopimus johtaa aikanaan merivoimien alusten rakentamiseen Rauman telakalla, RMC:n toimitusjohtaja Heikki Pöntynen kommentoi tiedotteessa. Pöntynen pitää aiesopimusta tärkeänä myös sen työllistävän vaikutuksen vuoksi. – Tämä on suuri ja merkittävä askel RMC:lle, että Puolustusvoimat luottaa yhtiömme osaamiseen merivoimien uusien taistelualusten rakentamisessa. Toteutuessaan hankkeen työllisyysvaikutukset Raumalle ovat merkittäviä ja pitkäkestoisia.