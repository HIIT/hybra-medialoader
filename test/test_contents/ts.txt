Turun sanomat
http://www.ts.fi/uutiset/maailma/3132271/Sipila+Venajapakotteita+Syyrian+takia+ei+ole+tiedossa
200
Maailma
2016-12-15 13:39

Sipilä: Venäjä-pakotteita Syyrian takia ei ole tiedossa

Pääministeri Juha Sipilä (kesk) ei usko, että tänään pidettävässä EU-huippukokouksessa keskustellaan Venäjän vastaisista pakotteista Syyrian pommitusten takia. Sipilän mielestä keskustelu Venäjän painostamisesta käydään muissa pöydissä, sillä EU:lla ei ole juuri roolia konfliktin ratkaisuyrityksissä. Britannian pääministeri Theresa May sanoi Brysseliin tullessaan, että Venäjää on vaadittava vastuuseen Aleppon kaupungin tragediasta. Britannia on EU-maista äänekkäimpiä Venäjä-pakotteiden puolustajia. EU-maiden johtajat kävivät Venäjää ja Syyriaa koskevan keskustelun viimeksi lokakuun huippukokouksessa. Tuolloin Italia vesitti viestiä, jossa oli tarkoitus viitata mahdollisiin Venäjän vastaisiin pakotteisiin. Sipilä ennakoi, että tällä kertaa linjaus tulee olemaan samankaltainen kuin lokakuussa. Tuolloin EU-johtajat ilmaisivat olevansa valmiita harkitsemaan "kaikkia käytettävissä olevia keinoja", jos julmuudet jatkuvat. Venäjää ei kuitenkaan tässä yhteydessä mainittu. STT:lle puhunut diplomaattilähde ennakoi, että Aleppon tilanne ja Venäjän rooli pommituksissa nousevat todennäköisesti kokouksessa vahvasti esiin. Sipilä sanoi aikovansa korostaa omassa puheenvuorossaan sitä, että EU:n tulisi vahvistaa rooliaan Syyriassa. – EU:n rooli tahtoo jäädä näissä jälleenrakentajan rooliksi. Nyt kun sovintoa ja ratkaisua haetaan, siinä pitäisi olla parempi rooli. Myöskin esimerkiksi tarkkailijoita voidaan tässä siirtymävaiheessa tarjota ja niin edespäin.
http://www.ts.fi/static/content/pic_5_3132271_k1522374_651.jpg
Aleppon tilanne ja Venäjän rooli pommituksissa nousevat todennäköisesti kokouksessa vahvasti esiin.