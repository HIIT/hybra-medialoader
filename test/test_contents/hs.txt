http://www.hs.fi/kaupunki/art-2000004887599.html
200
Kaupunki
2016-11-30 09:31:00
2016-11-30 09:05:00
Juho Jokinen HS
Iso huumetakavarikko Länsi-Uudellamaalla – amfetamiini oli pakattu kahvipurkkeihin
Kahden miehen epäillään järjestelleen useita kiloja amfetamiinia ja metamfetamiinia Virosta Suomeen.
Länsi-Uudenmaan poliisi on paljastanut yhdessä keskusrikospoliisin kanssa laajan amfetamiinin ja metamfetamiinin levitysorganisaation. Esitutkinnan aikana löytyi muun muassa kahvipurkkeihin pakattuja huumenyyttejä. Poliisi sai takavarikoitua noin kaksi kilogrammaa metamfetamiinia ja 1,7 kilogrammaa amfetamiinia. Huumeet löytyivät yksityisasunnosta Espoon Espoonlahdesta ja maastokätköistä Kirkkonummelta. Pääepäiltyjä ovat poliisin mukaan 45-vuotias virolaismies ja 40-vuotias espoolaismies. Ensin mainitun epäillään järjestelleen useita kiloja amfetamiinia ja metamfetamiinia Suomeen espoolaismiehelle, jonka puolestaan epäillään välittäneen huumeet eteenpäin useille eri henkilöille Länsi-Uudellamaalla. Kaikkinensa vyyhteen epäillään liittyvän noin 20 henkilöä, joista 14:ää poliisi epäilee törkeistä huumausainerikoksista. Osa huumeiden alamyyjistä on jo tuomittu Espoon käräjäoikeudessa 1–3,5 vuoden vankeusrangaistuksiin. Kahden pääepäillyn osalta juttu siirtyi vastikään syyteharkintaan Länsi-Uudenmaan syyttäjänvirastolle. Huumevyyhden tutkinta alkoi viime keväänä. Huumeita epäillään tulleen espoolaismiehen haltuun helmikuun ja elokuun välisenä ajanjaksona. Poliisi löysi toukokuussa Kirkkonummelta kaksi maastokätköä, joissa oli noin puoli kiloa kahvipurkkeihin pakattua amfetamiinia. Elokuussa poliisi takavarikoi puolestaan Espoonlahdessa sijaitsevasta asunnosta noin 1,7 kilogrammaa metamfetamiinia, joka oli jaettu useisiin paketteihin. Poliisi epäilee, että nämäkin huumeet oli tarkoitus kätkeä esimerkiksi maastoon myöhempää myyntiä ja välitystä varten.
http://hs.mediadelivery.io/img/978/a8d4bcf95f3f4bd4972fa315f53da8c5.jpg
http://hs.mediadelivery.io/img/978/f4f65492dd714bbea8a4a51bdb5e0117.jpg
http://hs.mediadelivery.io/img/978/153c492fc20448c68ad6cdbe336a90c4.jpg
Amfetamiini oli poliisin mukaan pakattu kahvipurkkeihin. (KUVA: Länsi-Uudenmaan poliisilaitos)
Peltinen, amfetamiinilla täytetty huumepurkki pilkisti maastokätköstä toukokuussa Kirkkonummella. (KUVA: Länsi-Uudenmaan poliisilaitos)
Espoonlahdessa sijaitsevasta asunnosta löytyi noin 1,7 kiloa metamfetamiinia. (KUVA: Länsi-Uudenmaan poliisilaitos)