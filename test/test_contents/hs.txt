Helsingin Sanomat
https://www.hs.fi/talous/art-2000005509982.html
200
Talous
2018-01-02 09:27
2018-01-02 09:07
Minna Nalbantoglu HS
Stockmann selvittää Akateemisen kirjakaupan talon myyntiä
Yhtiö perustelee tätä sillä, että se ei enää harjoita kiinteistössä omaa liiketoimintaansa.
Tavarataloyhtiö Stockmann selvittää Kirjatalo-kiinteistönsä mahdollista myyntiä, yhtiö tiedotti tiistaiaamuna. Kirjatalo sijaitsee Helsingin keskustassa ja siellä toimii muun muassa Akateeminen kirjakauppa. Stockmann perustelee myyntipohdintoja sillä, että se ei enää harjoita Kirjatalon kiinteistössä omaa liiketoimintaansa. Aiemmin Stockmannille kuulunut akateeminen kirjakauppa myytiin vuonna 2015 Bonnier Booksille. Kirjatalon alakerrassa toimii ruokamyymälä Herkku, mutta senkin liiketoiminta myytiin S-ryhmälle. Kaikkien Herkku-myymälöiden kauppa toteutui eilen maanantaina. Ne avautuvat S-ryhmän vetäminä huomenna keskiviikkona. Talossa on myös muita vuokralaisia kuten Isku. Kirjatalon on suunnitellut arkkitehti Alvar Aalto. Sen vuokrattava kokonaispinta-ala on 8 861 neliömetriä. Stockmann on kamppaillut pitkään raskaan velkataakan alla. Marraskuussa se kertoi neuvotelleensa uusiksi suurimman osan rahoituksestaan. Se solmi kuuden pankin kanssa sopimuksen 650 miljoonan euron suuruisesta uudesta lainasta. Vastineeksi pankit saivat lainojen vakuudeksi lähes koko Stockmannin kiinteistöomaisuuden, jonka keskeisiä osia ovat Helsingin keskustan tavaratalo ja Kirjatalo. Pietarissa sijaitsevan kauppakeskus Nevsky Centren mahdolliseen myyntiin liittyvä selvitystyö jatkuu.
http://hs.mediadelivery.fi/img/978/d274a07cffc040488dec6b50b089769d.jpg
Akateemisen kirjakaupan talo kuvattuna vuonna 2015. (KUVA: Esa Syväkuru / HS)