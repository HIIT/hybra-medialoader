Valtatie 15:lle rakennetaan Kouvolan ja Kotkan Rantahaan välille vuonna 2019 kolmelle osuudelle keskikaiteellinen ohituskaistatie. Näin käy, jos tiehankkeeseen löydetään tarvittavat eurot. Valtatie 15 -hankkeen ensimmäisen vaiheen kustannusarvioennuste on 74 miljoonaa euroa. Kaakkois-Suomen ELY-keskuksen projektipäällikkö Juha Laamanen arvioi , että paraikaa valmistelussa oleva tiesuunnitelma asetetaan yleisesti nähtäville vuonna vajaan kahden vuoden kuluttua. — Jos tiesuunnitelma valmistuu keväällä tai alkukesästä 2018, voi mennä vuoden 2019 puolelle ennen kuin siitä on lainvoimaiset päätökset. Jos hankkeelle saadaan rahoitus, rakennustöihin päästään aikaisintaan vuonna 2019. Valtatie 15:n ensimmäisen vaiheen töihin on tulossa neljä kokonaisuutta. Keltakankaan ja Kiehuvan välinen 10 kilometrin pätkä parannetaan keskikaiteelliseksi ohituskaistatieksi. Samoin tehdään Leikarin ja Ylänummen 2 kilometrin sekä Inkeroisten ja Uronlammen 8,5 kilometrin välisille osuuksille. Lisäksi Kouvolassa parannetaan Tykkimäen ja Tehontien eritasoliittymiä ja Kotkassa Leikarin eritasoliittymää. Vaikka valtatie 15:n tiesuunnitelma on vasta tekeillä, työt voidaan käynnistää Keltakankaan eritasoliittymän rakentamisella ennen suunnitelman valmistumista. — Eritasoliittymästä on tehty jo päätös, jonka mukaan se tehtäisiin jo ensi vuonna. Kustannusarvio pyörii noin kuudessa miljoonassa eurossa, Juha Laamanen sanoo. Keskikaiteelliset ohituskaistatiet ovat 16 metrin levyisiä, kun tällä hetkellä valtatie 15 on 10 metriä leveä. — Käytännössä levennys tarkoittaa sitä, että jommalla kummalla puolella on aina ohituskaista ja ajosuuntien välissä on keskikaide, Laamanen kertoo.