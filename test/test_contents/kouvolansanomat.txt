Kouvolan sanomat
https://kouvolansanomat.fi/uutiset/lahella/edcf6384-69ec-4d8c-92c5-687e4c1c92f7
200
Uutiset
Lähellä
2017-10-20 12:19:00
2017-10-20 12:00:00
Kyösti Suolanen
Kuusankosken kirjaston kirjoja pilalla energiajuoman takia — Seiniä sotketaan, omaisuutta tärvellään ja yrittäjiä kiusataan Kuusankoskella
Kiinteistöjen omistajat ovat lisänneet Kuusankoskella vartiointia ja kameravalvontaa. Poliisi on vähentänyt tehotarkkailuaan, mutta osallistuu tarvittaessa ongelman ratkaisemiseen.
Seinien sotkemista, muuta omaisuuden tärvelemistä ja yrittäjien kiusaamista. Muun muassa näihin syksyn ongelmiin Kuusankosken keskustassa on tartuttu käytettävissä olevilla keinoilla. — Olemme tehneet vartiointiliikkeen kanssa sopimuksen ja asennuttaneet kirjastoon kameravalvonnan, Kuusankosken kirjastonjohtaja Elissa Soikkeli sanoo. Kirjaston seiniä joudutaan puhdistamaan ja maalaamaan päälle tuon tuosta. Energiajuomatölkin tyhjentäminen hyllyjen päälle merkitsee kirjojen tuhoutumista. — Jouduimme poistamaan aika paljon pilalle kastuneita kirjoja, kun juomaa kaadettiin viiden kirjahyllyn päälle. Kouvolan Sanomissa kerrottiin jo kesäkuun lopussa erityisesti kauppakeskus Kuusantorin häiriöistä. Yrittäjä toivoo opettajien puhuvan nuorille Yrittäjä Fatmir Taka kertoo Valtakadulla sijaitsevan ravintola Kreeta-Adrianin ulkopuolisesta kiusanteosta. Tekijät kyttäävät hetkeä, jolloin yrittäjä on keittiössä. — Muutama, arviolta 11 — 15-vuotias poika, potkaisee ohi pyöräillessään ikkunan vieressä olevan mainostaulun nurin. Yrittäjä arvioi, että kyseessä ovat samat nuoret, jotka ovat jatkaneet toimintaansa jo muutaman kuukauden ajan iltaisin. — Toivon, että opettajat puhuisivat oppilaille tästä, kameravalvontaa suunnitteleva yrittäjä sanoo. Kauppakeskus Kuusaantorin isännöitsijä Matti Hermunen kertoo ilkivallan aiheuttavan harmeja sekä yrittäjille että asiakkaille. — Vahingonteot ja häiriökäyttäytymiset työllistävät vartiointiliikettä päivittäin. Varkaudet ja ilkivalta vaativat välillä myös poliisin kutsumista paikan päälle. Kuusaantorille kuulumatonta häiriökäyttäytymistä pyritään kitkemään pois. Sitä aiheuttavat ajoittain päihteiden tai huumeiden vaikutuksen alaiset henkilöt ja osa nuorista. Kauppakeskuksessa on lisätty kameravalvontaa ja vaihdettu vartiointiliikettä. — Ilkivallasta aiheutuneiden sotkujen siistimisestä tulee vuositasolla tuhansien eurojen kustannukset. Järjestys on omistajan vastuulla Poliisi otti kauppakeskuksen erityistarkkailuun keväällä järjestyshäiriöistä kantautuneiden havaintojen perusteella. — Kuusaantorilla on keväällä ja kesällä käyty useampia kertoja päivässä. Häiriöihin on puututtu aktiivisesti, komisario Timo Kuokkanen sanoo. Kaakkois-Suomen poliisin mukaan kiinteistön omistaja on lähtökohtaisesti vastuussa järjestyksen ylläpidosta. Syksyn osalta häiriöt ovat poliisin omien havaintojen mukaan vähentyneet. — Se on tullut selvästi rauhallisemmaksi. Jos tilanne se ei nykyisillä konsteilla rauhoitu, ongelmia ratkotaan kauppakeskuksen, kiinteistön omistajien ja kauppiaiden kanssa yhdessä keskustellen. Kuusaan Erän toinen yrittäjä Janne Matilainen kertoo, että nuoret viettivät aikaisemmin aikaansa Kiipulan ja entisen Postin välikössä. — Siinä he olivat ja aiheuttivat häiriöitä. Mopoliikenne oli hurjaa, Matilainen sanoo. Aktiivinen puuttuminen häiriöihin on poistanut ongelman ainakin tältä alueelta. — Vartiointiliikkeen ja poliisin puuttuminen tilanteeseen on toiminut. Mopoliikennekin on rauhoittunut.
https://kuvat.kaakonviestinta.fi/WbZZzAay7DgVojVxOUPRN_f099k%3D/855x556/smart/f0/1e/f01e5fc46f8a22171ae09178450fa9fe
Kuusankosken kirjastonjohtaja Elissa Soikkeli esittelee seinään tehtyjä töhryjä. Sisällä on myös tehty ilkivaltaa kirjoja tärvelemällä.