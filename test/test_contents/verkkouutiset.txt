Verkkouutiset
https://www.verkkouutiset.fi/elina-lepomaki-vastaan-li-andersson-paljonko-hyvatuloisia-voi-verottaa/
200

2017-09-16 14:02:21
2017-09-14 13:25:06
Suvi Hautanen
Elina Lepomäki vastaan Li Andersson: Paljonko hyvätuloisia voi verottaa?
Vasemmistoliiton Li Anderssonin mielestä hyvätuloisten marginaaliveroasteita voidaan vielä kiristää. Kokoomuksen Elina Lepomäki ihmettelee, mikä riittää.
Kokoomuksen kansanedustajan Elina Lepomäen mukaan marginaaliveroasteet eli lisätyöstä maksettavat verot ovat liian korkeat Suomessa. Verkkouutisten yhteishaastattelussa vasemmistoliiton puheenjohtaja, kansanedustaja Li Andersson toteaa, että harva ottaa häneen yhteyttä sen takia, ettei halua tehdä enää töitä, koska marginaaliveroaste kasvaa. – Kiistätkö taloustieteellisen tutkimuksen, joka on osoittanut kiistatta, että marginaalivero on keskeinen vaikuttava tekijä siihen, mikä työn tarjonta on, Lepomäki kysyy Anderssonilta. Lepomäki kertoo saaneensa puhelun henkilöltä, joka sanoi laskevansa tilintarkastajan kanssa erittäin tarkkaan, milloin hänen ei enää kannata tehdä ylimääräistä työtuntia, koska marginaaliveroaste nousee niin korkeaksi. Lepomäen mukaan tämä on osoitettu myös tutkimuksin. Andersson huomauttaa, että VTT julkaisi äsken tutkimuksen, jonka mukaan marginaaliveroasteita voidaan hyvätuloisten osalta vielä nostaa Suomessa. – Me olemme kaukana sellaisesta tilanteesta, jossa marginaaliveroaste hyvätuloisten osalta olisi tapissa, Andersson toteaa. Hyvätuloisilla on enemmän maksukykyä Anderssonin mielestä hyvätuloisia pitää verottaa ankarammin kuin pienituloisia sen takia, että heillä on maksukykyä enemmän. – Minusta on myöskin älyllisesti epärehellistä väittää, etteikö valtio tarvitse verotuloja. Totta helkkarissa tarvitsee, jos me haluamme ylläpitää samankaltaista koulutusjärjestelmää, mitä meillä on tällä hetkellä… tai sosiaaliturvajärjestelmää, Andersson sanoo. – Li, tuo on olkiukko. Eihän kukaan sano, että verotus vedetään nollaan, Lepomäki keskeyttää. Andersson pahoittelee olkiukkoaan, koska kukaan ei ole esittänyt veroasteen nollaamista. Hän päivittelee kuitenkin joidenkin poliitikkojen, kuten istuvan hallituksen, julkilausuttua tavoitetta laskea veroastetta. Lepomäki sanoo olevansa erittäin huolissaan korkeista marginaaliveroasteista ja yleisesti veroasteista. – Sen takia kysyn sinulta, mikä riittää? Jos 3,5 prosenttia ansiotuloa saavista ihmisistä maksaa 45 prosenttia koko ansiotuloverokertymästä valtiolle, haluatko nostaa sen 60 prosenttiin? Lepomäki kysyy Anderssonilta. Hän huomauttaa, että tällä porukalla on vaihtoehtona lähteä pois maasta. Tilastoissa näkyy jo, että viimeisen seitsemän vuoden aikana Suomesta on lähtenyt enemmän erityisesti korkeakoulutettuja kuin mitä tulee tilalle. – Ihmisethän eivät lähde verojen perässä, vaan ihmiset lähtevät sen perässä, että on mielenkiintoisia töitä, Lepomäki toteaa. Lue miksi Suomeen jää syntymättä työpaikkoja ja miksi sekä Lepomäki että Andersson sijoittaisivat yrityksensä mieluummin Ruotsiin kuin Suomeen Verkkouutisten maksuttomalta, kirjautumista vaativalta +Plus-sivustolta.
https://www.verkkouutiset.fi/wp-content/uploads/2017/09/106-1118x629.jpg
Elina Lepomäki ja Li Andersson kohtasivat eduskunnan Pikkuparlamentissa. JETRO STAVÉN