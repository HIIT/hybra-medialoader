http://www.ilkka.fi/uutiset/kotimaa/timo-harakka-pj-kilpailusta-en-koe-antti-rinnett%C3%A4-vastustajaksi-1.2180703
200
Uutiset
Kotimaa
2016-12-15 22:03:00

Tutkija: SDP valitsee osin tulevaisuuden ja menneisyyden välillä
SDP:n puheenjohtajakisaan ilmoittautunut Timo Harakka voi kärsiä pitkän järjestö- ja ammattiyhdistysliikekokemuksen puutteesta. Näin arvioi erikoistutkija Erkka Railo Turun eduskuntatutkimuksen laitokselta. Harakan tausta vihreissä ei myöskään ole Railon arvion mukaan puheenjohtajavaalissa hyödyksi. Harakan lisäksi puheenjohtajakisaan on ilmoittautunut SDP:n istuva puheenjohtaja Antti Rinne.
Railon mukaan SDP ei ole uskottavasti kyennyt selittämään sosiaalidemokratian tulevaisuutta. Hänen mukaansa puheenjohtajakisassa on osin kyse siitä, haluaako puolue katsoa menneisyyteen vai tulevaisuuteen. Railon mukaan puolueessa varmasti huolettaa, että nuoret eivät ole kiinnostuneet SDP:stä. –  Vaalissa mitataan kuinka suuri hätä puolueessa on ja halutaanko puoluetta muuttaa modernimpaan suuntaan vai mennä samalla Antti Rinteen mallilla, Railo arvioi. Harakka: Rinne ei vastustaja Harakka sanoo, ettei koe vastustajakseen puolueen nykyistä puheenjohtajaa Rinnettä. Hän sanoo haastavansa pääministeri Juha Sipilän (kesk.) ja valtiovarainministeri Petteri Orpon (kok.) politiikan. Harakan mielestä paitsi puolueen myös Suomen linja pitää kirkastaa. Harakka tähyili puheessaan jo seuraaviin eduskuntavaaleihin. –  SDP:n on oltava tulevaisuuspuolue, joka vakuuttaa suomalaiset keväällä 2019, että meidän johdollamme Suomi astuu turvallisesti 2020-luvulle. Harakka kertoo saaneensa tukea puolueen paikallisyhdistyksiltä ja ruohonjuuritasolta. –  Yhdistykset Nokialla, Hämeenkoskella, Keravan Saviolla ja Helsingissä kai kolminkin kappalein ovat nimenneet minut ehdokkaakseen ennen kuin olen itse ilmoittautunut, Harakka sanoo. Hän lisää, että viimeistään piirijohtajien julkinen tuki sai hänet ymmärtämään, että SDP tarvitsee puheenjohtajavaalit. Rinne: Hienoa kilpailla ystävän kanssa SDP:n puheenjohtajuudesta on hienoa kilpailla varsinkin ystävän kanssa, Rinne kommentoi Facebookissa. Rinteen mielestä puheenjohtajakamppailu on hyvä tapa mitata SDP:n nykylinjan kestävyys suoraan puoluekokoukselta. –  Uskon, että puoluekokouksen alla käytävä keskustelu vahvistaa SDP:n asemaa Suomen suurimpana puolueena ja todellisena vaihtoehtona Sipilän hallituksen politiikalle, Rinne sanoo päivityksessään. STT
http://www.ilkka.fi/polopoly_fs/1.2180702.1481832233!/image/image.jpg_gen/derivatives/landscape_498/image.jpg
Harakka on SDP:n ensimmäisen kauden kansanedustaja Uudeltamaalta. LEHTIKUVA / RONI REKOMAA