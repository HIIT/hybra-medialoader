http://www.ilkka.fi/uutiset/kotimaa/ylen-j%C3%A4%C3%A4skel%C3%A4inen-kiist%C3%A4%C3%A4-p%C3%A4%C3%A4ministerin-vaikuttaneen-uutisointiin-1.2171492
200
Uutiset
Kotimaa
2016-11-30 15:40:00

Sipilä: En ole sulkenut kenenkään suuta, en todellakaan
Pääministeri Juha Sipilä (kesk.) sanoo kritisoineensa Ylen toimittajaa vain siitä, ettei saanut mahdollisuutta kommentoida itseään koskevaa Ylen uutista ajoissa perjantaina. Sipilä kertoo olleensa tuolloin yhteydessä myös Ylen päätoimittajaan Atte Jääskeläiseen, koska oli huomannut uutisessa lisäksi virheen.
Sipilä painottaa, ettei hänen aikomuksensa ole ollut rajoittaa lehdistön vapautta tai sitä, mitä Yle saa esittää. – En ole sulkenut kenenkään suuta, en todellakaan, Sipilä sanoo. Yle uutisoi perjantaina, että pääministerin sukulaisten omistama yhtiö oli saanut tilauksen valtion omistamalta kaivosyhtiöltä Terrafamelta. Uutisessaan Yle mainitsi Kansan Uutisten nostaneen asian esille torstaina. – En ole saanut kommentoida väitteeseen, joka on vakava. Juttuun sisältyy vakava väite, että suositaan sukulaisia, mistä ei suinkaan ollut kysymys, Sipilä sanoo. Toisin kuin Sipilä väittää, Ylen perjantaina julkaisemassa jutussa ei kuitenkaan väitetä, että Sipilä suosisi sukulaisiaan. Viestien julkaisemista harkitaan Sipilän mukaan Yleltä tuli sähköpostilla kommenttipyyntö noin puolitoista tuntia ennen jutun julkaisemista. Sipilän mukaan kommentin juttuun olisi saanut ottamalla hänen avustajiinsa yhteyttä puhelimella tai tekstiviestillä. Sipilä kritisoi Yleä perjantai-iltana myös blogissaan, jossa hän väitti "Ylellä olevan jälleen väärät tiedot". – Blogissani varmasti oli tunteet liikaa mukana. Kun perheeseeni kohdistuu syytteitä tai perhe viedään osalliseksi, se menee kieltämättä ihon alle, Sipilä sanoo. Ylen ajankohtaistoimittaja Salla Vuorikoski kertoo saaneensa pääministeri Sipilältä lähes 20 viestiä perjantai-iltana ja yhden lauantaina. Osa sisälsi pääministerin omaa kritiikkiä, mutta Sipilä välitti Vuorikoskelle myös 12 kansalaisilta saamaansa sähköpostiviestiä, joissa kritisoidaan Sipilää. Pääministeri sanoo miettivänsä toimittajalle lähettämiensä viestien julkistamista. – Sitä (julkistamista) täytyy miettiä, ettei sähköpostien lähettäjien henkilöllisyys paljastu, Sipilä sanoo. Sipilä kertoo pahoitelleensa Jääskeläiselle toteamustaan, jonka mukaan hänen luottamuksensa Yleen on täysi nolla. Ylessä ollaan huolissaan johdon linjauksista Ylessä on Suomen Kuvalehden mukaan kerätty kirjelmää, jossa toimittajat ilmaisevat huolensa Ylen journalistisen johdon linjauksista liittyen Sipilän jääviysepäilyihin. Lehden mukaan kirjelmässä kritisoidaan Ylen journalistista johtoa myös siitä, että se on suoraan kieltänyt uutisoimasta pääministerin lähettämistä viesteistä ja siitä, että Sipilä perui jo sovitun vierailunsa A-studiossa. Yleisradion vastaava päätoimittaja Atte Jääskeläinen kiistää, että pääministeri olisi vaikuttanut Ylen uutisointiin. Jääskeläinen sanoo STT:lle, että Yle on tehnyt Sipilää ja Terrafamea koskevat uutisointipäätökset täysin itsenäisesti osana tavanomaista uutisharkintaa. – Sipilä on kritisoinut Yleä julkisuudessa ja myös meille suoraan toimitukselle, mutta se on sinänsä sallittua ja normaalia, sanoi ulkomaanmatkalta tavoitettu Jääskeläinen. Jääskeläisen mukaan Sipilä otti yhteydenpidossaan toimitukseen kovasanaisesti kantaa Ylen toimintaan. – Kyllä, hän ilmeisen suuttuneena ilmoitti, että hänen luottamuksensa Yleen on täysi nolla. Tosin hän katsoi myös, että hänen vaikutelmansa mukaan tunne on molemminpuolinen. Jääskeläinen kertoo maanantaina käyneen ilmi, että Ylen aikomuksena oli tehdä eri puolilla toimitusta lukuisia juttuja, haastatteluja ja keskusteluja aiheesta. – Tässä vaiheessa linjasin – ja olimme asiasta toimituksen johdossa yhtä mieltä – että asia on pantava sille kuuluviin oikeisiin mittasuhteisiin. Jääskeläinen painottaa STT:lle, että Yle ei vaimentunut asiassa perjantai-iltana vaan jatkoi asian käsittelyä lauantaina, sunnuntaina ja maanantaina, ja käsittelee sitä jatkossakin, jos aihetta on. Ylen toimitusjohtaja Lauri Kivinen sanoo, että hänellä on täysi luottamus Jääskeläisen työhön ja harkintaan myös Sipilää käsittelevässä uutisoinnissa. STT
http://www.ilkka.fi/polopoly_fs/1.2171674.1480513245!/image/image.jpg_gen/derivatives/landscape_498/image.jpg
Pääministeri Juha Sipilä (kesk.) tapasi mediaa viime päivien Terrafame-Yle-asioiden vuoksi eduskunnassa tänään. LEHTIKUVA / MIKKO STIG