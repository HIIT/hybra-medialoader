Ilkka
http://www.ilkka.fi/uutiset/ulkomaat/ven%C3%A4j%C3%A4-aikoo-maksaa-usa-n-karkotukset-samalla-mitalla-1.2189202
200
Uutiset
Ulkomaat
2016-12-30 13:17:00
2016-12-30 13:00:00

Venäjä aikoo maksaa USA:n karkotukset samalla mitalla
Venäjä karkottaa 35 Yhdysvaltain diplomaattia, kertoo Venäjän ulkoministeri Sergei Lavrov. Toimi on vastaus Yhdysvaltain eiliseen päätökseen karkottaa 35 venäläisdiplomaattia Yhdysvaltain presidentinvaalien hakkeroinnin takia.
Lavrov sanoi ehdottavansa presidentti Vladimir Putinille, että 31 Moskovan suurlähetystössä ja neljä Pietarin konsulaatissa työskentelevää amerikkalaisdiplomaattia julistetaan ei-toivotuiksi henkilöiksi Venäjällä. Presidentti Putin ilmoitti jo eilen, että Venäjä kostaa venäläisten diplomaattien karkotuksen Yhdysvalloista. Venäjä on kiistänyt hakkerointisyytökset. Hyökkäykset ovat Yhdysvaltain liittovaltion poliisin FBI:n ja kotimaan turvallisuudesta vastaavan DHS:n mukaan jatkuneet vaalien jälkeenkin. Uutistoimisto AFP:n ja uutiskanava CNN:n tietojen mukaan Venäjän vastatoimiin kuuluisi myös Moskovan kansainvälisen, angloamerikkalaisen koulun sulkeminen. Koulussa opiskelee Yhdysvaltain, Kanadan ja Britannian lähetystöjen henkilökunnan lapsia. CNN:n mukaan koulu suljettiin jo eilen. Yhdysvallat ilmoitti eilen karkottavansa 35 venäläistä tiedusteluhenkilöä, jotka ovat työskennelleet Venäjän suurlähetystössä Washingtonissa ja konsulaatissa San Franciscossa. Heille annettiin 72 tuntia aikaa poistua Yhdysvalloista. Yhdysvallat asetti myös venäläisten tiedusteluorganisaatioiden vastaisia pakotteita. Pakotteet kohdistuvat turvallisuuspalvelu FSB:hen ja sotilastiedustelupalvelu GRU:hun. Niin ikään Yhdysvallat ilmoitti sulkevansa kaksi venäläisten toimipaikkaa New Yorkissa ja Marylandissa. Suljettavia paikkoja on amerikkalaisten mukaan käytetty tiedustelutarkoituksiin. STT
http://www.ilkka.fi/polopoly_fs/1.2189208.1483095652!/image/image.jpg_gen/derivatives/landscape_498/image.jpg
Venäjän presidentti Vladimir Putin sanoi myöhään eilen, että Venäjän vastaus aiheuttaa Yhdysvalloille "vakavaa haittaa". LEHTIKUVA/AFP