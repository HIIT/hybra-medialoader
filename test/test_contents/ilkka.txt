http://www.ilkka.fi/uutiset/kotimaa/sipil%C3%A4n-silmiin-hallituksen-arvostelu-on-ollut-kuin-suoraan-trumpin-puheista-1.2159873
200
Uutiset
Kotimaa
2016-11-11 22:20:00

Sipilän silmiin hallituksen arvostelu on ollut "kuin suoraan Trumpin puheista"
Pääministeri Juha Sipilä (kesk.) vertaa opposition puheita Donald Trumpin puheisiin Yhdysvaltojen likaisimmiksi luonnehdituissa presidentinvaaleissa. Hän näkee selviä merkkejä siitä, että Suomessa kehitys on menossa samaan suuntaan kuin Yhdysvalloissa.
– Tällä viikolla kotimaan politiikassa on nimitetty hallituspuolueiden puheenjohtajia kolmeksi rosvoksi. Tämähän on kuin suoraan Trumpin puheista, Sipilä sanoi MTV3:n nettikolumnissaan. SDP:n tiistaina julkistamassa vaihtoehtobudjetissa oli väliotsikko Kolme iloista rosvoa. Puheenjohtaja Antti Rinne kertoi myöhemmin Iltalehdessä, että tällä viitattiin sekä hallituspuolueiden puheenjohtajiin että hallituksen kolmeen tuoreeseen esitykseen. – Eikä pelkästään puheenjohtajiin vaan puolueisiin, hän sanoi. Sipilä sanoo joutuvansa vakavasti kysymään, miten muiden mustamaalaaminen edistää ratkaisujen aikaansaamista ongelmiimme. "Sipilän olisi aika ymmärtää, että Suomi ei ole yritys vaan demokratia" SDP:n puheenjohtaja Antti Rinne pitää naurettavana väitettä siitä, Suomen poliittinen keskustelu on samanlaista kuin Yhdysvaltojen vaaleissa. Rinteen mukaan SDP on tarjonnut useissa eri tilanteissa yhteistyön kättä ja tarjonnut konkreettisia toimenpiteitä työllisyyden parantamiseksi sekä mahdollisuutta parlamentaariseen valmisteluun sote-uudistuksessa. – Kun ottaa huomioon nämä faktat, on todella ihmeellistä, että pääministeri Sipilä yrittää uhriutumalla vaientaa hänen hallituksensa politiikkaan kohdistuvan kritiikin. Sipilän olisi jo korkea aika ymmärtää, että Suomi ei ole yritys vaan demokratia. Rinne lisää, että Suomen hallitusta ei johda toimitusjohtaja vaan pääministeri, jonka toimintaa voi ja saa arvostella. – Vaikka oppositio on arvostellut hallituksen politiikkaa, kaikkein suurinta kritiikkiä on esittänyt kansa, hän sanoo. STT
http://www.ilkka.fi/polopoly_fs/1.2159891.1478895614!/image/image.jpg_gen/derivatives/landscape_498/image.jpg
Sipilä sanoo joutuvansa vakavasti kysymään, miten muiden mustamaalaaminen edistää ratkaisujen aikaansaamista ongelmiimme. Lehtikuva / Heikki Saukkomaa