Suomen Yrittäjät on julkaissut oman työllisyysohjelmansa, joka järjestön mukaan loisi Suomeen kymmeniätuhansia työpaikkoja. Pieniä ja keskisuuria yrityksiä edustava Suomen Yrittäjät esittää listan uudistuksista, jotka se tekisi työpaikkojen lisäämiseksi. Ohjelman mukaan työn tekemisen pitäisi olla kannustavampaa, investointeja pitäisi vauhdittaa ja tarjolla pitäisi olla enemmän väyliä työelämään, jotta uusia työpaikkoja syntyisi. Työn teettämisen helpottamiseksi järjestö lisäisi sopimisen vapautta työpaikoilla, vähentäisi työllistämisen riskiä ja purkaisi työlainsäädännön normeja. Esimerkiksi työlainsäädäntö olisi Yrittäjien mukaan arvioitava uudelleen näkökulmasta, joka tarkastelee säännöksien pakottavuuden tarpeellisuutta. Työn tekemistä järjestö muuttaisi kannustavammaksi purkamalla kannustinloukkuja ja kehittämällä työttömyysturvajärjestelmää. Esimerkiksi työttömyysturvaa järjestö porrastaisi työttömyyden keston perusteella. Uusia väyliä työelämään järjestö lisäisi nuorille suunnatulla oppisopimusmallilla ja maahanmuuttajille suunnatulla kotoutumissopimuksella. Investointeja järjestö vauhdittaisi muun muassa ehdottamalla veropolitiikkaan joustavaa investointi- ja toimintavarausta. Työllisyyspakettia valmistelevan kolmikantaisen työryhmän on huomenna määrä luovuttaa esityksensä siitä, miten Suomeen luodaan 10  000 uutta työpaikkaa. Suomen Yrittäjät ei ole mukana työryhmässä. Järjestö kritisoi työryhmästä ulosjääntiä. Sen mukaan uudet työpaikat Suomessa ovat pitkään syntyneet pieniin ja keskisuuriin yrityksiin, joten näitä edustavan tahon olisi kuulunut olla mukana valmistelussa.