Ilkka
http://www.ilkka.fi/uutiset/ulkomaat/ven%C3%A4j%C3%A4-aikoo-maksaa-usa-n-karkotukset-samalla-mitalla-1.2189202
200
Uutiset
Ulkomaat
2016-12-30 22:08:00

Trump ylistää Putinin päätöstä olla karkottamatta amerikkalaisdiplomaatteja
Yhdysvaltojen tuleva presidentti Donald Trump on ylistänyt Venäjän presidentti Vladimir Putinia Twitterissä. Trumpin mukaan Putinin päätös olla karkottamatta amerikkalaisdiplomaatteja on "loistava liike". Trump toteaa "aina tienneensä, että hän on hyvin fiksu".
Yhdysvallat ilmoitti eilen karkottavansa 35 venäläistä diplomaattia hakkerointiskandaalin takia ja Venäjän ulkoministeri Sergei Lavrov esitti, että Venäjä karkottaisi yhtä monta amerikkalaista. Putin torjui ehdotuksen. Putin sanoo Venäjän varaavan mahdollisuuden vastatoimiin. Hän haluaa kuitenkin seurata Yhdysvaltain tulevan presidentin Donald Trumpin toimia ennen kuin päättää mahdollisista vastatoimista. Putin korosti, ettei hän halua aiheuttaa maassa oleville amerikkalaisdiplomaateille tai heidän perheilleen mitään hankaluuksia. –  Lisäksi kutsun kaikki Venäjälle akkreditoitujen Yhdysvaltain diplomaattien lapset uudenvuoden ja joulun juhliin Kremliin, Putin päätti viestinsä. Yhdysvalloissa oli aiemmin uutisoitu Venäjän sulkevan kostona länsilähetystöjen henkilökunnan lasten käymän kansainvälisen koulun sekä Yhdysvaltain lähetystön käyttämän loma-asunnon lähellä Moskovaa. Putin toivotti "kaikesta huolimatta" hyvää uutta vuotta myös presidentti Barack Obamalle, mutta valitti samalla tämän hallintokauden päättyvän ikävissä merkeissä. Suhteisiin jää ongelmia Asiantuntijoiden mukaan ei ole ollenkaan varmaa, että Trump kykenee siirtämään hakkerointikohun pois suurvaltasuhteiden päiväjärjestyksestä. Monet vaikutusvaltaiset republikaanisenaattorit ovat vaatineet Yhdysvaltoja pysymään tiukkana suhteessa Venäjään. Obaman määräämät sanktiot olivat lopulta niin lieviä, että hän mahdollisesti sopi niiden sisällöstä Trumpin kanssa ennen niiden julkistamista, arvioi ohjelmajohtaja Mika Aaltola Ulkopoliittisesta instituutista. Tästä kielii sekin, ettei Trump ole mitenkään selvästi tuominnut Obaman pakotepäätöstä. –  Normaalina vaalivuotena ulkoisen valtion puuttuminen vaaleihin kriittisellä hetkellä olisi ollut Yhdysvalloissa valtava skandaali ja vastaus olisi ollut paljon rajumpi kuin mitä nyt tuli, Aaltola sanoo. STT
http://www.ilkka.fi/polopoly_fs/1.2189208.1483128501!/image/image.jpg_gen/derivatives/landscape_498/image.jpg
Vladimir Putin haluaa seurata Donald Trumpin toimia ennen kuin päättää mahdollisista vastatoimista. LEHTIKUVA/AFP