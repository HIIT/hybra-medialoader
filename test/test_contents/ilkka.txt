http://www.ilkka.fi/uutiset/kotimaa/ylen-j%C3%A4%C3%A4skel%C3%A4inen-kiist%C3%A4%C3%A4-p%C3%A4%C3%A4ministerin-vaikuttaneen-uutisointiin-1.2171492
200
Uutiset
Kotimaa
2016-11-30 09:40:00

Ylen Jääskeläinen kiistää pääministerin vaikuttaneen uutisointiin
Pääministeri Juha Sipilä (kesk.) vaiensi viime viikolla Ylen Terrafame-uutisoinnin, kertoi Suomen Kuvalehti keskiviikkona. Lehden tietojen mukaan Ylen johto päätti hyllyttää Sipilän mahdollista esteellisyyttä koskevat jatkojutut sen jälkeen, kun pääministeri oli lähettänyt perjantai-iltana kymmenkunta viestiä yhdelle Ylen toimittajalle.
Ylessä on lehden mukaan kerätty kirjelmää, jossa toimittajat ilmaisevat huolensa Ylen journalistisen johdon linjauksista liittyen Sipilän jääviysepäilyihin. Lehden mukaan kirjelmässä kritisoidaan Ylen journalistista johtoa myös siitä, että se on suoraan kieltänyt uutisoimasta pääministerin lähettämistä viesteistä ja siitä, että Sipilä perui jo sovitun vierailunsa A-studiossa. Yleisradion vastaava päätoimittaja Atte Jääskeläinen kiistää, että pääministeri olisi vaikuttanut Ylen uutisointiin. Jääskeläinen sanoo STT:lle, että Yle on tehnyt Sipilää ja Terrafamea koskevat uutisointipäätökset täysin itsenäisesti osana tavanomaista uutisharkintaa. – Sipilä on kritisoinut Yleä julkisuudessa ja myös meille suoraan toimitukselle, mutta se on sinänsä sallittua ja normaalia, sanoi ulkomaanmatkalta tavoitettu Jääskeläinen. Jääskeläisen mukaan Sipilä otti yhteydenpidossaan toimitukseen kovasanaisesti kantaa Ylen toimintaan. – Kyllä, hän ilmeisen suuttuneena ilmoitti, että hänen luottamuksensa Yleen on täysi nolla. Tosin hän katsoi myös, että hänen vaikutelmansa mukaan tunne on molemminpuolinen. Yle julkaisi viime perjantaina uutisen Sipilän sukulaisten omistamasta Katera Steel -yhtiöstä sen jälkeen, kun asiasta oli ensimmäisenä torstaina kertonut Kansan Uutiset. Ylen toimitusjohtaja Lauri Kivinen sanoo, että hänellä on täysi luottamus Jääskeläisen työhön ja harkintaan myös Sipilää käsittelevässä uutisoinnissa. "Oikeat mittasuhteet" Ylen toimitukselle lähettämässään tiedotteessa Jääskeläinen kertoo maanantaina käyneen ilmi, että Ylen aikomuksena oli tehdä eri puolilla toimitusta lukuisia juttuja, haastatteluja ja keskusteluja aiheesta. – Tässä vaiheessa linjasin – ja olimme asiasta toimituksen johdossa yhtä mieltä – että asia on pantava sille kuuluviin oikeisiin mittasuhteisiin. Jääskeläinen painottaa STT:lle, että Yle ei vaimentunut asiassa perjantai-iltana vaan jatkoi asian käsittelyä lauantaina, sunnuntaina ja maanantaina, ja käsittelee sitä jatkossakin, jos aihetta on. Hänen mielestään Ylestä oli uhkaavasti tulossa osapuoli asiassa, jota tuli käsitellä normaalina uutisena normaalien kriteerien mukaisesti. Jääskeläinen kertoo, että perjantai-iltana Ylellä on ollut tekeillä yksi asiantuntijahaastatteluihin perustuva verkkojuttu siitä, onko pääministeri ollut mahdollisesti Kateran vuoksi jäävi tai ei päättäessään sadan miljoonan euron lisärahoituksesta Terrafamelle. Hänen mukaansa asiantuntijat olivat siinä vaiheessa aika vähäisen tiedon varassa ja juttu oli keskeneräinen, jolloin se päätettiin jättää viikonlopun yli odottamaan. Ylen journalistisen johdon mielestä tässä vaiheessa on syytä jäädä odottamaan oikeusasiamiehen päätöstä. Oikeusasiamiehelle ja oikeuskanslerille on tullut runsaasti kanteluita pääministeri Sipilän mahdollisesta jääviydestä Terrafamen pääomittamisessa. Suomen Kuvalehden tietojen mukaan Pressiklubi-ohjelman juontaja Ruben Stiller sai tiistaina kirjallisen varoituksen, koska oli valmistellut ensi perjantain lähetystä "uutis- ja ajankohtaistoiminnan johdon asettaman journalistisen linjan vastaisesti". Varoituksessa Stilleriä uhattiin irtisanomisella, jos tämä ei noudata johdon linjaa. Lehden mukaan varoitus on tiettävästi sittemmin peruttu. STT
http://www.ilkka.fi/polopoly_fs/1.2171496.1480491648!/image/image.jpg_gen/derivatives/landscape_498/image.jpg
Pääministeri Juha Sipilä (kesk.) menossa eduskunnan täysistuntoon Helsingissä eilen. LEHTIKUVA / RONI REKOMAA