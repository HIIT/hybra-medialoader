Kd-lehti
http://www.kdlehti.fi/2016/09/14/lahden-kristillisdemokraatit-vanhusten-hoitajamitoitus-sailytettava-nykyisella-tasolla/
200
Uutiset
2016-09-14 10:25:00
Samuli Rissanen
Lahden kristillisdemokraatit: Vanhusten hoitajamitoitus säilytettävä nykyisellä tasolla
Lahden kristillisdemokraattinen valtuustoryhmä moittii hallituksen aikeita pienentää hoitajamitoitusta. Valviran mukaan uusilla mitoituksilla oikeus hyvään hoitoon ei toteudu.
Hoitajamäärä koheni viime hallituskaudella hiukan, mutta nykyinen hallitus on vähentämässä vanhusten hoitajia alentamalla suositusta nykyisestä 0,5 hoitajasta 0,4 hoitajaan potilasta kohden. Tämän seurauksena 18 asukkaan yksikössä olisi aamuvuorossa kaksi hoitajaa sekä ilta- ja yövuorossa molemmissa yksi hoitaja. – Ei ole mitenkään hyväksyttävää, mutta ei myöskään yllätys, jos vanhusten ylilääkintä ja muu kaltoin kohtelu lisääntyy näissä olosuhteissa. Laitoksissa asuvien toimintakyky on merkittävästi alentunut ja hoidontarve on suuri. Hoitajien suhteellista määrää laitoksissa ei voida vähentää. Tarve on päinvastainen, Lahden kristillisdemokraatit arvioivat. He esittävät Päijät-Hämeen hyvinvointikuntayhtymän valtuustolle linjausta vanhustenhoidon hoitajamitoituksen säilyttämisestä nykyisellään tulevasta lakiuudistuksesta huolimatta. Lakiuudistus loukkaa Lahden kristillisdemokraattien mukaan vanhusten oikeutta inhimilliseen ja hyvään hoitoon ja hoivaan. He aikovat jättää valtuustoaloitteen hoitajamitoituksen säilyttämisestä seuraavassa hyvinvointikuntayhtymän valtuustossa. – Arvokkaan vanhuuden turvaaminen on päättäjien tärkeimpiä tehtäviä, kristillisdemokraattien valtuustoryhmä perustelee. Valviran raportoi hiljattain, että vanhusten sosiaalihuollon ympärivuorokautisissa yksiköissä työskentelevistä peräti 93 prosenttia on havainnut vanhusten kaltoin kohtelua. Kattavaan kyselyyn vastasi yli 7000 alan työntekijää. – Julkisuudessa esiintuodut tapaukset eivät siis valitettavasti ole yksittäistapauksia, Lahden kristillisdemokraatit muistuttavat. Myös aluehallintovirastoihin tehdyistä kanteluista suuri osa koskee vanhustenhoidon laiminlyöntejä. Valviran mukaan uusilla mitoituksilla oikeus hyvään hoitoon ei toteudu.
http://www.kdlehti.fi/files/2016/09/2016_Lahti_KDRoadShow_Sari_Marjo_Sonja_kuvaMikkoRekimies.jpg
Lahden kristillisdemokraatit esittävät Päijät-Hämeen hyvinvointikuntayhtymän valtuustolle linjausta vanhustenhoidon hoitajamitoituksen säilyttämisestä nykyisellään tulevasta lakiuudistuksesta huolimatta. Kuva KD:n road show-kiertueesta Lahden torilta. (Kuva: Mikko Rekimies)