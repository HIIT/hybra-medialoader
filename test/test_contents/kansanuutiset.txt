Kansan uutiset
http://www.kansanuutiset.fi/artikkeli/3599725-veroparatiisien-todellisuus-lienee-tarua-ihmeellisempaa
200
Kirjat
Kulttuuri
2016-09-10 16:00:00
Sirpa Puhakka
Veroparatiisien todellisuus lienee tarua ihmeellisempää
Veroparatiiseissa liikkuva dekkari Paratiisin varjot avaa ikkunoita fiktiivisin keinoin Panama-papereiden ja veronkierron ympärillä rehottavaan rikollisten maailmaan.
Vaikka Panama-papereista ei ollut vielä tietoa, lupasi Harri Winterin ja Taina Kuuskorven dekkarin takakannen teksti, että ”Paratiisin varjot on tarina, jolla on enemmän todellisuuspohjaa kuin uskotkaan”. Veroparatiisien varjossa rehottavasta rikollisuudesta, korruptiosta ja likvidoinneista kertova dekkari pitää lupauksensa. Tapahtumat alkavat vyöryä 1976 joulukuussa Karibian kalastusretkeltä, jolloin neljä entistä Harvard Business Schoolin opiskelutoveria kohtaavat yhden – kasvottomaksi jäävän – kutsusta. Häikäilemättömän ”huippusuunnitelman” kehittänyt kasvoton mies pitelee kolmea muuta naruissaan, mihin nämä suostuvat eri motiiveista. Pelissä on mukana ahneutta ja korruptiota, mutta myös kunnianhimoa ja kiristystä. Tämän nelikon välisten – vastenmielistenkin – jännitteiden ja riippuvuussuhteiden kuvaaminen on kirjan vahvaa antia. Etenkin, kun maailmanlaajuiseksi paljastuvan veronkiertojärjestelmän suunnittelija paljastuu vasta loppuvaiheessa. Tapahtumat etenevät vuodesta 1976 vuoden 2008 finanssikriisivuoteen. Teos rakentuu tapahtumien aikaikkunoita vaihdellen. Tapahtumat polveilevat sutjakkaasti Cannesin ja Lontoon rahamaailmoista aina Maarianhaminan varustamon kähmintöihin. Tarinaan on sotkettu Britannian tiedustelupalvelu M16:n nimityskiemuroita, yhteyksiä bisnekseen ja kuvattu tutkivia agentteja sekä osuutta talousrikollisuuden tutkinnassa. Juoneen tämä mahtuu, mutta kaikkea pahaa ei kannattaisi mahduttaa yhteen dekkariin. Inhimillistä särmää dekkarissa edustavat aikaisemminkin yhteistyötä rikosten paljastamisessa tehneet oikeudenmukaisuuden puolesta taistelevat Leo Järn ja Mikko Juuti sekä heihin kytkeytyvät ihmissuhteet, etenkin Järnin exä Suzie Wong, joka tulee mukaan myös tutkimuksiin. Mukana on myös ihmissuhdesoppaa. Tosin ei kiusallisen paljon eikä pahasti päälle liimattua. Dekkari on kuitenkin uskottavampi kuvatessaan rikoksia ja rikollisten välisiä kytköksiä kuin parisuhteita. Kirjoittajat ovat hyödyntäneet tietokirjojen esimerkkejä ja faktaa tarinaa kirjoittaessaan, mikä näkyy etenkin globaalin veronkiertojärjestelmän ja sitä tukevien yritysten perustamisen ja pyörittämisen kuvauksissa. Lähteenä ovat olleet Jyri Hännisen Veroparatiisit ja Suomi sekä teos Aarresaaret – miehet jotka ryöstivät maailman (alkuperäisteos Treasure Islands – Tax Havens and the Men Who Stole the World). Paratiisin varjot on monella tavalla ajankohtainen. Muutama kuukausi sitten Panama-paperit paljastivat pienen osan veronkierron jäävuoren huipusta, joka pyörii veroparatiisien ympärillä. Suomessakin veronkierrosta on käyty poliittista keskustelua, joka suurimmaksi osaksi ei ole johtanut mihinkään. Pari vuotta sitten eduskunnan tarkastusvaliokunta teetti useita satoja sivuja laajan Harmaan talouden torjunta -selvityksen alan asiantuntijan Markku Hirvosen johdolla. Selvityksestä löytyisi aineksia muutamaan Suomestakin kertovaan talousrikosdekkariin. Harri Winter, Taina Kuuskorpi: Paratiisin varjot. Myllylahti 2016. 390 sivua.
https://www.kansanuutiset.fi/images/3599726-759x500.jpg