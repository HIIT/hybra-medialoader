http://www.ksml.fi/ulkomaat/Brexit-Britannia-riitelee-passinsa-v%C3%A4rist%C3%A4/835855
200
Ulkomaat
2016-09-14 12:49:00
Iida Tiihonen
Brexit-Britannia riitelee passinsa väristä
"On paljon ihmisiä, jotka kaipasivat alkuperäistä sinistä passia."
EU-eroa valmistelevassa Britanniassa on syntynyt kiivas keskustelu siitä, minkä väriset kannet maan passeissa pitäisi tulevaisuudessa olla. Brittien passit ovat olleet EU-aikaan viininpunaiset kuten suomalaisillakin. Maassa on haikailtu vanhan tummansinisen passin perään, nyt myös maan maahanmuuttoministeri Robert Goodwill on myöntänyt, että passimuutoksia harkitaan. – Me harkitsemme mahdollisia muutoksia brittipassiin Euroopan unionista lähtemisen yhteydessä, ministeri vahvistaa Evening Standardin mukaan – Näin varhaisessa vaiheessa emme ole toteuttaneet yksityiskohtaista analyysia kustannuksista ja hyödyistä tai tehneet mitään päätöksiä siitä, miltä Britannian passi tulevaisuudessa voisi näyttää. Myös EU-jäsenyyttä kannattaneissa on niitä, jotka haluavat palata takaisin tummansinisiin kansiin. Poliitikko Julian Knightin mielestä sininen passi symboloi maan itsenäisyyttä vahvana, ylpeänä maana. – On paljon ihmisiä, jotka kaipasivat alkuperäistä sinistä passia. He pitävät sen tunnusta ja ulkonäöstä. Nyt me olemme äänestäneet eroavamme Euroopan unionista, joten vaikuttaisi olevan hyvä aika tarkistaa, milloin meidän on aika esitellä oma passimme, Knight sanoi Evening Standardin mukaan. Tummansininen passi oli käytössä Britanniassa vuodesta 1921 alkaen. Se vaihtui viininpunaiseen vuonna 1988. Lähde: Evening Standard
http://cdn.ksml.fi/incoming/oe6ilb-2227669.jpg/ALTERNATES/FREE_1140/2227669.jpg?_ga=1.132459342.1124042545.1473856446
Britit ovat ryhtyneet jo suunnittelemaan passinsa kannen värin vaihtamista. Kuva: ANDY RAIN / EPA